Pelliot tibétain 823 [11]	- has [12] image   PT 823-1 ་བསྐྱང་པ་སྟེ། །དེ་བས་ན་ལང་ཀར་གཤེགས་པ་ལས་ཀྱང༌། ཆོས་སོ་ཆོག་ལ་རང་བཞིན་མྱེད་དེ་ཀུན་ཀྱང་མྱི་བདེན་བའི་འདུ་ཤེས་ཀྱིས་མཐོང་ངོ་ཞེས་འབྱུང༌། དྲིས་པ། འདུ་ཤེས་ལ་ཉེས་པ་ཇི་ཡོད། །སྨྲས་པ། དེའི་ཉེས་པ་ནི་སེམས་ཅན་ཐམས་ཅད་ལ་ཐམས་ཅད་མཁྱེན་པའི་ཡེ་ཤེས་ཡོད་ཡོང་ནས་ཡོད་པ། བསྒྲིབས་ཤིང༌། ངན་སོང་གསུམ་དང༌། ཡུན་རིང་པོར་འཁོར་བའི་རྒྱུར་གྱུརད་པ་ལ་སྩོགས་པས་ཉེས་ཏེ། །རྡོ་རྗེ་གཅོད་པ་ལས་ཀྱང༌། །འདུ་ཤེས་སྤོང་ཤིག་ཅེས་འབྱུང་བ་ཡིན། དྲིས་པ། །སེམས་ལ་བལྟ་ཞེས་བྱ་བ་ཇི་ལྟ་བུ་ཡིན། །སྨྲས་པ། །སྒོ་དྲུག་བཟློགས་སྟེ། སླར་སེམས་ལ་བལྟ་སྟེ་འདུ་ཤེས་གཡོས་ན། ཡོད་པ་དང་མྱེད་པ་དང་གཙང་   ༄། །བ་དང་མྱི་གཙང་བ་དང༌། སྟོང་བ་དང་མྱི་སྟོང་བ་ལ་སྩོགས་པ་ཅིར་ཡང་མྱི་བསམས། །མྱི་རྟོག་མྱི་བསམ་བར་ཡང་མྱི་བསམས་སྟེ། །བྱེ་མ་ཀླིར་ཏིའི་ནང་ནས་ཀྱང། མྱི་རྟོག་པ་ནི་བྱང་ཆུབ་ཅེས་འབྱུངོ། །དྲིས་པ། འདུ་ཤེས་དང་བག་ཆགས་སྦྱང་ན་ཐབས་ཇི་ལྟར་སྦྱང། །སྨྲས་པ། མྱི་བདེན་བའི་འདུ་ཤེས་གཡོས་ཏེ་ཚོར་ན། སྐྱེ་ཤི་ཚོར་ཏེ་འདུ་ཤེས་བཞིན་དུ་མ་སྤྱད། མ་བསླབས། མ་ཆགས་ན། སེམས་ཐང་རེ་ཡང་གྲོལ་ཐར་རེ་རེ་སྟེ། །རྡོ་རྗེ་གཆོད་(གཅོད)པ་དང༌། དཀོན་མཆོག་བསྩེགས་པ་ཆེན་པོ་ལ་སྩོགས་པའི་ནས་ཀྱང། ཆོས་ལ་ཆུང་ཟད་ཀྱང་ཐོབ་པ་མྱེད་ན། བླ་ན་མྱེད་པའི་བྱང་ཆུབ་ཅེས་བཤད་དོ། །དྲིས་པ། །ཕ་རོལ་དུ་ཕྱིན་པ་   PT 823-2 དྲུག་ལ་སྩོགས་པའི་ཆོས་ཀྱི་སྒོ་གཞན་དགོས་སཾ་མྱི་དགོས། །སྨྲས་པ། ཀུན་རྫོབ་ལྟར་ཕ་རོལ་དུ་ཕྱིན་པ་དྲུག་ཀྱང༌། དོན་དམ་པར་བསྟན་པའི་ཕྱིར་ཐབས་སུ་བཤད་དེ། མྱི་དགོས་པ་ཡང་མ་ཡིན། དོན་དམ་པར་སྨྲ་བསམ་ལས་འདས་པའི་གཞུང་ལྟར་ན། ཕ་རོལ་དུ་ཕྱིན་པ་ལས་སྩོགས་པ་ཆོས་ཀྱི་སྒོ་གཞན་དགོས་སཾ་མྱི་དགོས་ཤེས་སྨོས་སུ་ཡང་མྱེད་དེ། མདོ་སྡེ་ལས་ཀྱང་རྒྱས་པར་བཤད་དོ། །དྲིས་པ། ཕ་རོལ་དུ་ཕྱིན་པ་དྲུག་ལ་སྩོགས་པ་དགོས་ན་ཐབས་ཇི་ལྟར་སྤྱད། སྨྲས་པ། ཕ་རོལ་དུ་ཕྱིན་པ་དྲུག་ལ་སྩོགས་པ་སྤྱད་ན་ཡང༌། ཕྱི་དང་ནང་གི་གཉིས་ཡོད་དེ། ནང་གི་ནི་བདག་ཐརད། ཕྱིས་ནི་སེམས་ཅན་ལ་ཕན་གདགས་སྟེ་   ༄། །སྤྱད་པའི་ཐབས་ནི་ཤེས་རབ་ཀྱི་ཕ་རོལ་དུ་ཕྱིན་པ་དང་ལང་ཀར་གཤེགས་པ་དང༌། ཕན་སེམས་དཔའ་ལ་སྩོགས་པའི་ནང་ནས་ཀྱང༌། ཕ་རོལ་དུ་ཕྱིན་པ་དྲུག་ལས་སྩོགས་པ་སྤྱོད་པ་ན། ཆོས་སོ་ཆོག་ལ་མྱི་རྟོག་མྱི་སེམས་ཤིང༌། འཁོར་སུམ་ཡོངས་སུ་དག་པ་དང༌། སྨྱུག་རྒྱུ་བ་འདྲ་ཞིང་ཅི་ལ་ཡང་མྱི་སེམས་མྱི་ལེན་པར་སྤྱད་དོ། ཞེས་འབྱུང་ངོ༌། །དྲིས་པ། ཆོས་ཀྱི་སྒོ་འདི་སྤྱོད་ན། ཅི་ཙམ་ཞིག་ན་གྲོལ་ཐར་པ་ཐོབ། སྨྲས་པ། ལང་ཀར་གཤེགས་པ་དང༌། རྡོ་རྗེ་གཆོད་པ་ལས། འདུ་ཤེས་ཐམས་ཅད་དང་བྲལ་ན། སངས་རྒྱས་སོ་ཞེས་འབྱུང་བས། དབང་པོ་རྣོ་རྟུལ་ལས་འདི་བཞིན་བསྒོམས་ཏེ། མྱི་བདེན་བའི་འདུ་ཤེས་དང༌། བག་ཆགས་ཐམས་   PT 823-3 ཅད་དང་བྲལ་མ་ཐག་དུ་གྲོལ་ཐར་ཐོབ་བོ། །དྲིས་པ། །ཆོས་ཀྱི་གཞུང་འདི་སྤྱད་པས། བསོད་ནམས་ཇི་ཡོད། སྨྲས་པ། མྱི་རྟོག་མྱི་བསམ་བའི་བསོད་ནམས་ནི། བསམ་བ་དང་བརྟགས་པས་ཚད་མྱི་གཟུང་སྟེ། སངས་རྒྱས་ཀྱི་བསམ་བ་ཇི་ཙམ་བ་ལྟོས་ཤིག །དེ་ལས་ཆ་ཤས་ཤིག་སྨོས་ན། ཤེས་རབ་ཀྱི་ཕ་རོལ་དུ་ཕྱིན་པ་ལས་ཀྱང༌། སེམས་ཅན་ཐམས་ཅད་ལྷ་དང་མྱི་དང་ཉན་ཐོས་དང༌། རང་རྒྱས་ནས་བླ་ན་མྱེད་པའི་བྱང་ཆུབ་ལ་ཐུག་པའི་བར་དུ་བཀོད་པ་བས་ནི། ཤེས་རབ་ཀྱི་ཕ་རོལ་དུ་ཕྱིན་པའི་གཞུང་ཐོས་ཏེ། ཡིད་ཆེས་པའི་བསོད་ནམས་བགྲང་ཞིང་བསྩིར་མྱི་ལང་བར་ཆེའོ། །དེ་ཅིའི་ཕྱིར་ཞེ་ན། མྱི་དང་ལྷ་དང་ཉན་ཐོས་  ༄། །དང་རང་སངས་རྒྱས་དང༌། བླ་ན་མྱེད་པའི་བྱང་ཆུབ་ལ་སྩོགས་པ་ཐམས་ཅད་ནི། ཤེས་རབ་ཀྱི་ཕ་རོལ་དུ་ཕྱིན་པ་ལས་འབྱུང་གི །བྱང་ཆུབ་དང་མྱ་(ངན)ལ་སྩོགས་པ་གྲངས་སུ་སྨོས་པའི་རྣམས་ལས་ནི། ཤེས་རབ་ཀྱི་ཕ་རོལ་དུ་ཕྱིན་པ་མྱི་འབྱུང་བའི་ཕྱིར་རོ། དེ་ལ་ཤེས་རབ་ཀྱི་ཕ་རོལ་དུ་ཕྱིན་པ་ཇི་ལྟ་བུ་ཡིན་ཞེ་ན། མཚན་མ་མྱེད་པ་མྱི་ལེན་པ། མྱི་གཏོང་བ་ཆགས་པ་མྱེད་པ་ནི། ཤེས་རབ་ཀྱི་ཕ་རོལ་དུ་ཕྱིན་པའོ་ཞེས་བཤད་པ་དང༌། དེ་བཞིན་གཤེགས་པའི་ཡོན་ཏན་བསམ་གྱིས་མྱི་ཁྱབ་པ་ལས། ལ་ལ་ཞིག་གིས་སྟོང་སུམ་གྱི་སྟོང་ཆེན་པའི་རྡུལ་སྙེད་ཀྱི་དེ་བཞིན་གཤེགས་པ་ལ། བསྐལ་པ་གྲངས་མྱེད་པར་མཆོད་ཅིང་ཡོན་གསོལ་ནས་   PT 823-4 སངས་རྒྱས་དེ་རྣམས་མྱ་ངན་ལས་འདས་ཀྱི་འོག་དུ། ཡང་རིན་པོ་ཆེ་སྣ་བདུན་ལ་སྩོགས་པས་བཟང་དུ་བརྒྱན་པའི་མཆོད་རྟེན་སྟོང་གསུམ་གྱི་སྟོང་ཆེན་པོ་ཙམ་ཤེ་དག་བྱས་ཏེ། མཆོད་པ་བསྐལ་པ་གྲངས་མྱེད་པར་བྱས་པ་བས། བསམ་དུ་མྱེད་པའི་ཆོས་ཀྱི་གཞུང་འདི་ལ་དོགས་བཞིན་དུ་མཉན་པའི་བསོད་ནམས་ཀྱང༌། གྲངས་བརྒྱ་སྟོང་གྲངས་མྱེད་པར་ཆེའོ་ཞེས་བཤད་པ་དང༌། རྡོ་རྗེ་གཆོད་པ་ལས་ཀྱང༌།  ལ་ལ་ཞིག་གིས་སྟོང་གསུམ་གྱི་སྟོང་ཆེན་པོ་རིན་པོ་ཆེ་སྣ་བདུན་བཀང་སྟེ་སྦྱིན་བ་བྱིན་བ་དང༌། ཆུ་བོ་གང་འགའི་བྱེ་མ་སྙེད་ཀྱི་ལུས་ཡོང་སུ་བཏང་བ་བས། ཚིགས་བཞི་པའི་ལེའུ་ཅིག་ཐོས་པ་བསོད་ནམས་ཆེ་སྟེ  ༄། །དཔེ་དང་ཚད་མྱེད་དོ། །ཞེས་བཤད་པ་ལ་སྩོགས་པ་ཐེག་པ་ཆེན་པོའི་མདོ་སྡེ་ཐམས་ཅད་ལས་ཀྱང་རྒྱས་པར་འབྱུང་སྟེ། བསོད་ནམས་ནི་སངས་རྒྱས་མ་གཏོགས་པར་གཞན་སུ་ལས་ཀྱང་མྱི་འབྱུང་ངོ་ཞེས་ཀྱང་བཤད་དོ། །དྲིས་པ། འདུ་ཤེས་སྤངས་ཏེ༌། མྱི་སེམས་མྱི་རྟོག་པ་ནས་ཐམས་ཅད་མཁྱེན་པའི་ཡེ་ཤེས་ཇི་ལྟར་འབྱུང༌། །སྨྲས་པ། མྱི་བདེན་བའི་སེམས་མ་གཡོས་ཏེ་འདུ་ཤེས་ཐམས་ཅད་སྤངས་ན། ཡང་དག་པའི་རང་བཞིན་ཡེ་ནས་ཡོད་པ། ཡེ་ཤེས་ཀྱིས་ལྷུན་ཀྱིས་འབྱུང་བ་ནི། སྡོང་པོ་བརྒྱན་པ་དང་ལང་ཀར་གཤེགས་པ་ལས་སྩོགས་པའི་ནང་ནས་ཀྱང༌། ཉི་མ་སྤྲིན་གྱི་ནང་ནས་འབྱུང་བ་དང་   PT 823-5 ཆུ་རྙོག་པ་དང་བ་དང༌། མྱེ་ལོང་དག་པ་དང༌། སྟང་ཟིལ་ལས་དངུལ་འབྱུང་བ་དང༌། འདྲའོ་ཞེས་བཤད་དོ། །དྲིས་པ། མྱི་རྟོག་པའི་ཡེ་ཤེས་ཀྱིས་སེམས་ཅན་གྱི་དོན་ཇི་ལྟར་མཛད། སྨྲས་པ། མ་དགོངས་མ་བརྟགས་པར་སེམས་ཅན་གྱི་དོན་མཛད་པར་ནི། དེ་བཞིན་གཤེགས་པའི་ཡོན་ཏན་བསམ་གྱིས་མྱི་ཁྱབ་པར་འཇུག་པ་ལས་ཀྱང་རྒྱས་པར་བཤད་དོ། །དཔེར་ན་ཉི་མ་དང་ཟླ་བས་ཐམས་ཅད་དུ་སྣང་བ་དང༌། ཡིད་བཞིན་གྱི་ནོར་བུ་ལས་ཐམས་ཅད་འབྱུང་བ་དང༌། ས་ཆེན་པོ་ལས་ཐམས་ཅད་སྐྱེ་བ་དང་འདྲ་བར་བཤད་དོ། །དྲིས་པ། བཤད་པ་ལ་ཡུལ་འཛིན་པ་དང༌། རྣམ་པར་ཤེས་པ་འཛིན་པ་དང་  ༄། །དབུ་མ་འཛིན་པ་གསུམ་ཡོད་ན། འདི་སྐད་དུ་བཤད་པའི་གཞུང་གང༌། སྨྲས་པ། འདི་ནི་ཤེས་རབ་ཀྱི་ཕ་རོལ་དུ་ཕྱིན་པ་བསམ་དུ་མྱེད་པ་ཐེག་པ་ཆེན་པོའི་གཞུང་ལས་གསུངས་པས། གཆིག་དུ་ཡང་གཟུང་དུ་མྱེད་དེ་ཤེས་རབ་ཀྱི་ཕ་རོལ་དུ་ཕྱིན་པ་ལས་རྒྱས་པར་བཤད་དོ། །དྲིས་པ། གཞུང་དེ་ལྟར་ན་མདོ་སྡེ་ལས་རྣམ་པ་མང་པོར་སྤྲོས་པ། གཞན་ཅིའི་ཕྱིར་བཤད། །སྨྲས་པ། མདོ་སྡེ་བཤད་པ་ཀུན་ཀྱང༌། སེམས་ཅན་གྱི་མྱི་བདེན་བའི་འདུ་ཤེས་བཤད་པར་ཟད། འདུ་ཤེས་དང་བྲལ་ན་ཆོས་བཤད་པ་ཡང་མྱེད་དོ། །དེ་བས་ན་ལང་ཀར་གཤེགས་པའི་ནང་ནས་ཀྱང༌། མདོ་སྡེ་ཀུན་ནི་སེམས་ཅན་གྱི་འདུ་ཤེས་བཤད་   PT 823-6 དེ། ཡང་དག་པའི་བདེན་བ་ནི་ཚིག་གི་ནང་ན་མྱེད་དོ་ཞེས་འབྱུང་ངོ། །དྲིས་པ། སངས་རྒྱས་ཀྱིས་སེམས་ཅན་གྱི་འདུ་ཤེས་ཇི་ལྟར་བཤད། སྨྲས་པ། སངས་རྒྱས་ཐམས་ཅད་མཁྱེན་པའི་ཡེ་ཤེས་དང༌། སྤྱོད་ཡུལ་ནི་བསམ་གྱིས་མྱི་ཁྱབ། དཔག་གིས་མྱི་རིག་སྟེ། རྣམ་པར་ཤེས་པ་ཐམས་ཅད་ཀྱིས་ཚོད་མྱི་གཟུང༌། ཤེས་རབ་ཀྱིས་ཀྱང་ཤེས་པར་མྱི་རུང་སྟེ། འདི་ལྟར་དགོངས་ཤིང་མཛད་དོ། ཞེས་དཔག་ཅིང་ཚོད་མྱི་གཟུང་ངོ། །ཐེག་པ་ཆེན་པོའི་མདོ་སྡེ་ལས་འདུ་ཤེས་ཐམས་ཅད་དང་བྲལ་ན་སངས་རྒྱས་སོ་ཞེས་འབྱུང་བས་ན། །སེམས་བལྟ་ཞིང་འདུ་ཤེས་དང་བག་ཆགས་ཐམས་ཅད་སྦྱང་ངོ༌། །གང་གིས་དོན་དུ་དྲིས་པ་   PT 823-7 ་གྱི་མདོ་ལས་ཀྱང༌། མྱི་སེམས་པ་ནི་སྦྱིན་བའ། མྱི་གནས་པ་ནི་ཚུལ་ཁྲིམས། ཅི་ཡང་བྱེ་བྲག་ཏུ་མྱི་འབྱེད་པ་ནི་བཟོད་པའ། བླང་དོར་མྱེད་པ་(ནི་བརྩོན་)གྲུས། མ་ཆགས་པ་ནི་ཏིང་ངེ་འཛིན། མྱི་གཉིས་པ་ནི་ཤེས་རབ་ཅེས་གསུངས་པས། སེམས་མྱི་གཡོ་བའི་ངན་(ནང)དུ་ཕ་རོལ་དུ་ཕྱིནད་པ་དྲུག་གི་དོན་འདུས་པར་མངོན་ལ། གལ་ཏེ་སྦྱིན་བ་ལས་བསྩོགས་པའི་རྗེས་སུ་སེམས་འབྲང་ནའ། འཁོར་བ་ལས་མྱི་འདའ་བའི་སྐྱོན་དུ་འགྱུར་ཏེ། ལང་ཀར་གཤེགས་པའི་མདོ་ལས་ཇི་སྲིད་སེམས་ནི་འཇུག་པའི་བར། དེ་སྲིད་འཇིག་རྟེན་རྒྱང་ པན་ (ཕན)པའ། ཞེས་གསུངས་   PT 823-8 པས་མཚན་མའི་རྗེས་སུ་རྟོགས་ནའ་འཁོར་བའ་ལས་མྱི་འདའ་བར་མངོན་ནོ། །ཡང་ཁ་ཅིག་ན་རེ། ཁ་དོན་གློག་འདྲི་(འདོན་འབྲི་གློག་)དང་ཡི་དམ་དུ་མྱི་བྱར་མྱི་རུང་རོ་ཞེ་ན། དེ་ལ་བཤད་པའ། གཙུག་ཏོར་ཆེན་པོའི་མདོ་ལས། རྡུལ་སྙེད་གྱི་བསྐལ་པར་དམ་པའི་ཆོས་ཀྱི་མདོ་སྡེ་འདྲི་ཞིང་གློག་ཅིང་ཁ་ཏོན་བྱེད་པ་བས། ཉིན་གཅིག་མཚན་ཅིག་ཟག་པའ་མྱེད་པའི་ཤེས་རབ་བསྒོམས་ན་བསོད་ནམས་དཔག་དུ་མྱེད་པར་ཆེའོ། དེ་ཅིའི་ཕྱིར་ཞེ་ན། རྐེ་(སྐྱེ)ཤི་ལས་རིང་དུ་བྲལ་བའི་ཕྱིར་རོ། ཞེས་འབྱུང་བས་རྣལ་འབྱོར་བ་དག་མདོ་སྡེ་གློག་ཅིང་ཉན་པ་ལ་སྩོགས་པ་  ༄། །ཡང་དོན་གྱི་སྒོ་ཚམ་རྟོག་པའི་ཕྱིར་གློག་ལྟ་ཞིང་གློག་པར་ཟད་གྱི། བསོད་ནམས་གྱི་ཚོགས་སུ་གཅེས་པར་བྱེད་པ་ནི་ཡིན་ཏེ། རྡོ་རྗེ་གཅོད་པའི་མདོ་ལས། ཆོས་ཀྱི་རྣམ་གྲགས་(གྲངས་)གཟིངས་ལྟ་བུར་ཤེས་པ་རྣམས་གྱིས། ཆོས་རྣམས་ཀྱང་སྤང་བར་བྱ་ནའ། ཆོས་མ་ཡིན་པ་རྣམས་ལྟ་ཅི་སྨོས་ཞེས་གསུང་པས། འདྲི་གློག་མང་པོ་དག་ལས། དང་པོའི་རྣལ་འབྱོར་གྱི་བར་ཅད་དུ་འགྱུར་པས། དོན་གྱི་སྒོ་ཡིད་ཆེས་ནས་སྒོམ་བའ་ནི། སྤྱོད་པའི་མཆོག་ཡིན་པར་མངོན་ནོ། །ཡང་ཁ་ཅིག་ན་རེ། དགེ་བའི་བྱ་བ་ཅི་སྤྱད་པ་ཐམས་ཅད་མི་དམྱིགས་པའི་ཚུལ་གྱིས། བྱང་ཆུབ་དུ་མྱི་བསྔོའ་མྱི་རུང་རོ་ཞེས་ན། དེ་ལ་བཤད་པའི་སྡུད་པའི་ཚིགས་   PT 823-9 སུ་བཅད་པའི་མདོ་ལས། ཆོས་གི་ཆོས་ལ་ནམས་ཀྱང་མྱི་བསྔ་(བསྔོ)ཞེས་འགྱུར་ན། དེ་ལྟར་རབ་དུ་ཤེས་པས་ཡོངས་སུ་བསྔོས་པའ་ཡིན། གལ་ཏེ་མཚན་མར་བྱེད་ནའ། དེ་ནི་བསྔོ་མ་ཡིན། ཆི་སྟེ་མཚན་མ་མྱེད་ན། བྱང་ཅུབ་བསྔོས་པ་ཡིན་ཞེས་གསུངས་པས། མཚན་མ་མྱེད་པར་ཆུད་བ་ཉིད། བྱང་ཅུབ་དུ་བསྔོས་པ་ཡིན་པར་མངོན་ལ། གལ་ཏེ་དམྱིགས་པའི་ཚུལ་གྱིས་བསྔོས་ནའ། ཉེས་པའི་སྒྱོན་ (སྐྱོན་)དུ་ཡང་འགྱུར་ཏེ། སྡུད་པའི་ཚིགས་སུ་བཅད་པའི་མདོ་ལས། ཅི་ལྟར་དུག་དང་འདྲེས་པའི་ཁ་ཟས་བཟང་ཟ་བའ། དཀར་པོ་ཆོས་ལ་དམྱིགས་པ་ཡང་  ༄། །དེ་འདྲ་རྒྱལ་བས་གསུངས། ཞེས་འབྱུང་བས་ན། དམྱིགས་པའི་ཚུལ་གྱིས་བསྔོ་བ་ནི་དོན་མྱི་ཆེ་བར་མངོན་ནོ། །ཡང་ཁ་ཅིག་ན་རེ། །དང་པོ་སེམས་བསྐྱེད་ནས། རྣམ་པར་མྱི་རྟོག་པ་ལ་ཅིག་ཅར་བསྒོམ་དུ་མྱི་རུང་ངོ་ཞེ་ན། དེ་ལ་བཤད་པའ། ཤེས་རབ་གྱི་ཕ་རོལ་དུ་ཕྱིན་པའི་མདོ་ལས། དང་པོ་སེམས་བསྐྱེད་ནས། རྣམ་པ་ཐམས་ཅད་མཁེན་(མཁྱེན་)པའ་ཉིད། ཡིད་ལ་བྱའོ་ཞེས་འབྱུང༌། གཙུག་ཏོར་ཆེན་པོའི་མདོ་ལས་ཀྱང༌། དོན་ཅིག་ཅར་གོ་གོ་མ་ཐག་དུ་ཅིག་ཅར་ཐམས་ཅད་འབྱང་(འབྱུང་)ངོ༌། དངོས་པོ་ཅན་ནི་ཅིག་ཅར་ཟད་  PT 823-10 པ་མ་ཡིན་གྱི་རིམས་གྱིས་འབྱང་(འབྱུང་)ངོ་ཞེས་འབྱུང༌། ཡེ་ཤེས་སྣང་བའི་རྒྱན་གྱི་མདོ་ལས་ཀྱང༌། རྒྱུ་རྒྱེན (རྐྱེན་)རྟེན་འབྲེལ་བཤད་པ་དང༌། རིམ་པར་འཅུག་(འཇུག)པར་བསྟན་པ་ཡང༌། རྨོངས་པ་རྣམས་ལ་ཐབས་གྱིས་གསུངས། ལྷུན་གྱིས་གྲུབ་བའི་ཆོས་འདི་ལ། རིམས་སུ་སྦྱང་བ་ཅི་ཞིག་ཡོད། །མཐའ་ལས་འདས་པའི་རང་བཞིན་ལ། གོང་བུར་འདུ་ཤེས་ཅི་ལྟར་བལྟ། ཅུང་ཟད་ཙམ་ཡང་ཁས་བླང་མྱེད། དེ་ཚེ་སེམས་ནི་ནམ་ཀའ་སེ་(མཁའ་འདྲ)། སངས་རྒྱས་དང་ནི་སྤྱོད་ཡུལ་གཅིག ཞེས་འབྱུང༌། ཡང་དག་པའི་ཡེ་ཤེས་གྱི་ཡོན་ཏན་བསམ་གྱིས་མྱི་  ༄། །ཁྱབ་པའི་མདོ་ལས་ཀྱང༌། སེམས་ཅན་རྣམས་ཅི་ལྟ་བུས་འདུལ་བའ་དེ་ལྟ་བུས་མཐོང༌། ཇི་ལྟ་བུས་འདུལ་བའ་དེ་ལྟ་བུས་ཐོས་སོ་ཞེས་འབྱུང༌། ལང་ཀར་གཤེགས་པའི་མདོ་ལས། བློ་གྲོས་ཆེན་པོ་འདི་ལྟ་སྟེ། མྱི་ལྟོ་གི་ངན་(མི་རྟོག་པའི་ངང་)དུ་གཟུགས་གྱི་གཟུགས་སུ་སྣང་བ་ཐམས་ཅད། རྣམ་པར་རྟོག་པའ་མྱེད་པར་ཅིག་ཅར་སྣང་ངོ། །དེ་བཞིན་དུ་བློ་གྲོས་ཆེན་དེ་བཞིན་གཤེགས་པ་ཡང༌། སེམས་ཅན་ཐམས་ཅད་གྱི་རང་གི་སེམས་སྣང་བའི་རྒྱུད་རྣམ་པར་མྱི་རྟོག་ཅིང་   PT 823-11 སྣང་བ་མྱེད་པའི་སྤྱོད་ཡུལ་རྣམས་ཅིག་ཅར་རྣམ་པར་སྦྱོང་ངོ། །ཞེས་གསུངས་པས། དང་པོ་ནས་རྣམ་པར་མྱི་རྟོག་པར་བསྒོམ་དུ་རུང་བར་མངོན་ལ། །གལ་ཏེ་ཕྱི་ཞིག་ན་མྱི་རྟོག་པའི་དོན་ཐོབ་པར་འགྱུར་རོ་ཞེས་སེམས་ནའ། ལེ་ལོར་གྱུར་པ་ཡིན་ཏེ། སྡུད་པའི་ཚིགས་སུ་བཅད་པའི་མདོ་ལས། གལ་ཏེ་འགའ་ཞིག་འདི་སྐད་རི་རབ་བཤིགས་བཤིགས་པའི་རྗེས་ལ་བྱང་ཅུབ་མཆོག་ཐོབ་འགྱུར་ཞེས་སྨྲ་བ་ལས། ཇི་སྟེ་སྐྱེ་བོའི་བློ་སྐྱིད་ཚད་ཀྱང་སེམས་བྱེད་ན། དེ་ཚེ་བྱང་ཅུབ་སེམས་དཔའ་ལེ་ལོར་འགྱུར་པའ་ཡིན། ཞེས་གསུངས་པས། དང་པོ་ནས་རྣམ་པར་མྱི་རྟོག་པར་བསྒོམ་དུ་མྱི་རུང་ངོ་ཞེས་  ༄། །འཆད་པ་ནི། བན་ལང་ལ་བརྡེག་པའི་དབྱུག་པས་བོང་བུ་ལ་མྱི་བཟོད་པ་བཞིན་ཏེ། སྤྱོད་པ་དམན་པ་ཡིན་བར་མངོན་ནོ། །ཡང་ཁ་ཅིག་ན་རེ། སྟོང་པ་ཉིད་གྱི་ཏིང་ངེ་འཛིན་ལ་གནས་པས་སེམས་ཅན་གྱི་དོན་བྱེད་པར་མྱི་ནུས་སོ་ཞེ་ན། དེ་ལ་བཤད་པའ། ཤེས་རབ་གྱི་ཕ་རོལ་དུ་ཕྱིན་པའི་མདོ་ལས། རབ་འབྱོར་འདི་ལ་བྱང་ཅུབ་སེམས་དཔའ་སེམས་པའ་ཆེན་པོ། ཏིང་འཛིན་གསུམ་པོ་ལ་གནས་ཤིང་སེམས་ཅད་གང་རྣམ་རྟོག་པའི་འདུ་ཤེས་ལ་སྤྱོད་པ་དེ་དག་ནི། སྟོང་པ་ཉིད་ལ་རབ་དུ་དགོད་(འགོད་)དོ། །སེམས་ཅན་གང་མཚན་མ་ལ་སྤྱོད་པ་ད་དག་ནི། །མཚན་མ་མྱེད་པ་ལ་རབ་དུ་དགོད་(འགོད་)དོ། །སེམས་ཅན་གང་སྨོན་པ་ལ་   PT 823-12 སྤྱོད་པ་དེ་དག་ནི། སྨོན་པ་མྱེད་པ་ལ་སྦྱོར་རོ། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་གྱི་ཕ་རོལ་དུ་ཕྱིན་པ་ལ་སྤྱོད་ཅིང་ཏིང་ངེ་འཛིན་གསུམ་པོ་ལ་གནས་ཤིང༌། སེམས་ཅན་རྣམ་ཡོངས་སུ་སྨྱིན་པར་བྱེད་དོ། །ཞེས་གསུངས་པས། ཆོས་ཟབ་མོའི་སྒོ་ནས་སེམས་ཅན་གི་དོ་(གྱི་དོན་)རྒྱ་ཆེར་བྱེད་པར་མངོན་ལ། གལ་ཏེ་མཚན་མའི་སྒོ་ནས་ཆོས་སྡོན་(སྟོན)པ་ནི་སྡིག་པ་འཕེལ་བར་བྱེད་པ་ཡིན་ཏེ། ཤེས་རབ་གྱི་ཕ་རོལ་དུ་ཕྱིན་པའི་མདོ་ལས་  ༄། །ཐམས་ཅད་དམྱིགས་པའི་ཚུལ་གྱིས་བསྟོན་པ་ནི་སྡིག་པའི་གྲོགས་པོའོ། །ཞེས་གསུངས་པས་མཚན་མའི་སྒོ་ནས། སེམས་ཅན་རྣམས་ལ་ཆོས་སྟོན་པའ་ནི། ལམ་ལོག་པར་འཆད་པ་ཡིན་བར་མངོན་ནོ། །ཡང་ཁ་ཅིག་ན་རེ། དཀོན་མཆོག་གསུམ་དྲན་བར་མྱི་བྱར་མྱི་རུང་ངོ་ཞེ་ནའ། དེ་ལ་བཤད་པའ། ཤེས་རབ་གྱི་ཕ་རོལ་དུ་ཕྱིན་པའི་མདོ་ལས། ཆོས་ཐམས་ཅད་དངོས་པོ་མྱེད་པའི་ངོ་བོ་ཉིད་དུ་རྟོགས་པར་བྱེད་དེ། སངས་རྒྱས་རྗེས་སུ་དྲན་བར་བསྒོམ་མོ། དྲན་བ་མྱེད་ཅིང་ཡིད་ལ་བྱ་བ་མྱེད་པ་ནི་སངས་རྒྱས་རྗེས་སུ་དྲན་བའོ། །དེ་ཉིད་ཆོས་རྗེས་སུ་དྲན་བའོ། དེ་ཉིད་དགེ་འདུན་རྗེས་སུ་དྲན་བའོ། །   * * * * * * * * * *
