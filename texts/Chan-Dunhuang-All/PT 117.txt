Pelliot tibétain 117 [7]	- has [7] image   PT 117-1 ་(ཐེག་པ་)ཆེན་པོ་ན་ཆོས་དང་གང་ཟག་ལ་བདག་མྱེད་པར་ཤེས་ཏེ། །འཇིག་རྟེན་གྱི་ཆོས་ཐམས་ ཅད་སྟོང་པ་ཉིད་པས་མཚན་མ་མྱེད་པས། མཚན་མ་མྱེད་པས། སྨོན་པ་མྱེད། སྨོན་པ་མྱེད་པས། བླང་བ་མྱེད། བླ་(བླང་)བ་མྱེད་པས། དོར་བ་ཡང་མྱེད་དེ། ཆོས་ཐམས་ཅད་ཐོག་མ་ཡང་ག་ལས་ཀྱང་མ་འོངས། ད་གང་ཡང་མྱི   ༄།   །འགྲོ་སྟེ་མཉམ་པ་ཉེད་པས་ན། འདོད་ཆགས་ནི་མ་ཆགས་པར་གྱུར། ཞེ་སྡང་ནི་བྱམས་པར་གྱུརད། གཏི་མུག་ནི་ཤེས་རབ་ཏུ་གྱུར་ཏེ། སེམས་ཅན་གྱིས་སྤྱོད་པ་ཐམས་ཅད་ཐུགས་སུ་ཆུད་པས། རྣམ་པར་ཤེས་པའི་འཁྲུགས་པ་ཐམས་ཅད་ཞི་སྟེ། མྱི་འཁྲུག་པར་གྱུར་ཏེ། བདག་ཅག་དང་སེམས་ཅན་ཐམས་ཅད་    PT 117-2 བླ་ན་མྱེད་པའི་བྱང་ཅུབ་དུ་བསྒྲུབས་ཏེ། སྐྱེ་ཤི་ལས་འདས། སེམས་ཆན་(ཅན)གང་ཡང༌། ཐེག་པ་ཆེན་པོའི་ཆོས་ལམ། སྤྱོད་ཅིག། །བསམ་བརྟན་བྱེད་ན་གང་སེམས་ལ་འཁྲུག་པ་མྱེད་ཆིང༌། རྣམ་པར་ཤིས་(ཤེས)པ་ཐམས་ཅད་ཞི་ནས། ཡོད་པ་དང་མྱིད་(མེད)པའི་མཐའ་སྤངས་སྟེ། སེམས་བྱུང་ཞིང་ཚོར་བའི་རྗེས་སུ་མྱི་འབྲང༌། །   ༄།   །ཚོར་བ་ཟིལ་གྱིས་མནན་ནས། །བསམ་པ་ཡང་མྱི་བསམ། །མྱི་བསམ་བར་མྱི་བསམ། །རྟག་ཆད་གཉིས་གྱི་མཐའ་སྤང༌། ཉན་ཐོས་ཀྱི་འགོག་པ་ལ་མྱི་འཇུག། །སེམས་བྱིང་ཞིང་རྨུས་(རྨུག)པར་མྱི་གཏང༌། བསམ་བརྟན་གྱི་རོ་དགའ་བ་ལ་མྱི་ཆགས། །མྱི་སྤོང། །སྙོམས་པར་འཇོག་པའི་ཏིང་ངེ་འཛིན་ལ། །རྒྱུན་དུ་    PT 117-3 གནས་པར་སྤྱད་ནས། །ཐེག་པ་ཆེན་པོའི་སྤྱོད་ལམ་ལ་སེམས་ཉེ་ཞིང་སེམས་(ནི)ཕལ་ལས་འཕགས་པར་འགྱུར་རོ། །དུས་སུམ་གི་སེམས་རྒྱུན་མྱི་ཆད་པར་བྱུང་བ། །སྔ་མ་འདས་པ་ནི་རྨྱི་ལམ་དང་འདྲ་སྟེ། །ད་ལྟར་བྱུང་བ་མ་ཡིན། །ད་ལྟར་བྱུང་བ་གྲོག་དང་འདྲ་སྟེ། །སྔ་མ་བྱུང་བ་མི་ཡིན། །ཕྱི་མ་འོངས་པ་ནི་སྤྲིན་དང་འདྲ་   ༄།   །སྟེ། །ལྡང་ཞིང་མྱེད་པར་མྱི་གྱུར་རོ། །ད་ལྟར་བྱུང་བ་མི་ཡིན། །དཔེར་ན་སོས་ཀའི་ཞོ་དང་འདྲ་སྟེ། །དཀར་ཞིང་སྐྱུར་མོད་གྱི། །སྟོན་ཚམ་(མཚམས་)ན་སྔ་མའི་ཞོ་ཆུད་ཟད་ཀྱང་མྱེད་པ་བཞིན། །ལུས་དང་སེམས་ཀྱང་དེ་བཞིན་ལྟའོ། །བསམ་བརྟན་གྱི་ལོན་(ལེན)རྫོགས་སོ། །   * * * * * * * * * *     PT 117-4 འགལ་བའི་མུ་བསྟན་སྟེ། དབུ་མར་བརྟག་པ། །ཡུལ་དང་སེམས་གཉིས་གཅིག་གམ་ཐ་དད། །ཐ་དད་པར་གྱུར་ན་ནི། །ཕྱི་རོལ་གྱི་ཡུལ་ཐམས་ཅད་སེམས་ལས་གྱུར་(ཅེས)་བྱར་ཡང་མྱི་རུང༌། །གཅིག་པ་ཡིན་ན་ནི་ཡུལ་དང་སེམས་གཉིས་མཚུངས་པས། རྡོ་ཤིང་(ལ་)སྩོགས་པ་ཡང་དྲན་པར་གྱུར་རོ། །ཡང་གཅིག་ཏུ་ན་ནི་སེམས་ལས་ཡུལ་བྱུང་སྟེ་    PT 117-5 ཡོད་པར་བྱ། །འཁྲུལད་པ་མྱི་འབྱུང་བས་ཚུལ་ཡིད་དུ་འོང་ཞིང་རྒྱུན་དུ་མཛེས་པར་བྱ། །(ག)ཞུང་རྟོགས་པ་མངའ་ཞིང་ཐུབ་པའི་མཐུ་ཡོད་པས་སྐྱེས་བུའི་བྱེད་དུ་བཟང་བར་བྱ། །ཉེས་ཀྱིས་དོགས་ཏེ་ཀུན་བསྲུང་བར་བྱ། །བསོད་ནམས་བྲིར་དོགས་ཏེ་མྱིག་བཞིན་དུ་བརྩེ་བར་བྱ། །འཕན་བ་མྱི་ནུས་ན། །གནོད་པ་མྱི་ནུས་ཀྱང་གནོད་པ་མྱི་ཤོར་བར་བྱ། །ཀུན་ལ་མྱི་ནུས་ན་ཡང༌། བཤེས་པ་རྣམས་ལ་དགེ་བས་ཕན་གདགས་པར་བྱ། །དེ་ཡང་མྱི་ནུས་ན་བདག་ཉིད་མྱི་དགེ་བའི་རྒྱུས། དུས་ཐམས་ཅད་དུ་མྱི་ཕུང་བར་བྱ། །ཕན་བས་གནོད་པ་ཆེ་སྟེ། བསོན་ནམས་ཀྱི་དགྲར་གྱུར་ན་ནི།    ༄།   །སྙིང་དུ་སྡུག་ཀྱང༌། །སྙིང་རྗེའི་སེམས་ཀྱིས་སྤང་ཞིང་འདོར་བར་བྱ། །གནོད་པ་བས་ཕན་བ་ཆེ་སྟེ། བསོད་ནམས་སུ་གྱུར་ན་ནི། སྙིང་དུ་མྱི་སྡུག་ཀྱང་བཟོད་པའི་སེམས་ཀྱིས་བསྐོར་ཞིང་བསྙེན་པར་བྱ༌། །དོན་ཆུངུའི་(ཆུང་ངུའི་)ཕྱིར་ཆེན་པོ་མྱི་སྟོར་པར་བྱ། །འཕྲལ་གྱི་ཕྱིར་ཡུན་གྱི་དོན་མྱི་སྟོར་པར་བྱ། །རྩེད་མོའི་ཕྱིར་ཡང་དག་པ་མྱེད་པར་མྱི་བྱ། །དགེ་བ་ལ་ཡིད་རིང་བ་དང༌། །སྤྱོད་པ་སྤྱི་ཆོད་པ་དང༌། །དུས་ལ་ཡང་མྱི་གནོད་པར་ཀུན་སྡུག་པར་བསམ་བར་བྱ། མྱེད་བཞིན་དུ་སྒྲ་ཆུང་བ་དང༌། ཡོད་པ་བས་མྱེད་པ་བླ་བ་དང༌། །བསྟོད་པ་བས་སྨད་པ་ལ་དགའ་བར་བྱ། །གཏོགས་(རྟོག)འདོད་མྱི་བྱེད་པ་དང༌།    PT 117-6 འགལ་བ་ལས་བྱོལ་བར་བྱ། ལུས་ཀྱི་ཇི་ཡང་མྱི་ཤེས་པ་འདྲ་ཞིང༌། སེམས་ཀྱིས་ཐམས་ཆད་ཤེས་པར་བྱ། བྱེད་པ་བྱིས་བ་འདྲ་ཡང་བློ་ཆེ་མོ་བས་ལྷག་པར་བྱ། སྤྱོད་པ་ལོག་པར་སྣང་ཡང༌། སེམས་ཀྱིས་དགེ་བ་ལ་དྲང་པོར་གནས་པར་བྱ། ཉེས་མྱི་བྱེད་པར་ཀུན་ཀྱིས་ཡིད་ཆེས་པ་དང༌། ཕན་བར་ཡོད་(པ)་ཀུན་བག་དྲོ་བར་བྱ། ཕྲན་ཚེགས་ལ་མ་ཚོར་བ་བཞིན་ཏེ་ཁོང་ཆེ་བར་བྱ། ཤེས་པས་གོ་འཕང་ཚོལ་ཞིང་ཐོབ་པས་ཕྱུག་པར་བྱ། ཡེ་ཕྱལ་བར་བོར་བ་འདྲ་བ་མདོར་དོན་མྱི་གཏོང་བར་བྱ། ལུས་ཀྱིས་ཚོལ་བ་འདྲ་ཡང་སེམས་ལ་ཡོང་ཆོག་བཞིན་བ་སྟེ། ཆོས་འབའ་ཤིག་མྱེད་དུ་མྱི་རུང་   ༄།   །གིས། གཞན་ཅི་ཡང་མྱེད་དུ་རུང་བར་སྦྱར་རོ། །མདོར་ན་དུས་ཀྱི་ཚེ་དང་རང་གི་ལུས་འདི། དམྱིག་པས་ཀྱང་ཕངས་ཀྱིས་དགེ་བའི་ལས་བཟང་པོ་ཆུད་མྱི་ཟ་བར་བྱ་ཞིང༌། སེམས་ལ་སྒྱུ་མྱེད་པས། ཡང་དག་པར་དཀོན་མཆོག་གསུམ་ལ་ཡི་དམ་བཅའ་པའི་ཏིང་འཛིན་གྱི། སྦུབས་སུ་ཞུགས་ཏེ་དྲང་པོར་བསྲང་བས། འཕགས་པ་རྣམས་དགྱེས་པ་དང༌། འཇིག་རྟེན་མྱི་དང་ལྷ་འདྲེ་རྣམས། འཇོམ་ཞིང་བདག་གིས་བདག་ལ་བརྟགས་ན་གསོག་དུ་མ་གྱུར་ཅིང་མ་ཉེས་ཡེ་རུང་ཞིང་སྡུག་པར་བྱའོ༎   * * * * * * * * * *   PT 117-7 མཁན་པོ་མ་ཧ་ཡན་གྱི། བསམ་བརྟན་ཆིག་(གཏན་ཅིག་)ཅར་འཇུག་པའི་སྒོ་དང༌། བཤད་པའི་མདོའ། བསམ་གྱིས་མྱི་ཁྱབ་པར་གཞག་གོ། །དེ་ལྟར་ནུས་ན་ནི་ཆིག་ཅར་འཇུག་ཅེས་གྱང་བྱ། ཉེ་ལམ་ཞེས་ཀྱང་བྱ། གསང་བའི་སྒོ་ཞེས་ཀྱང་བྱ། གྲོལ་ཐརད་ པའི་ལམ་སྒོ་ཞེས་ཀྱང་བྱ། དེ་ལྟར་མྱི་ནུས་ན་ནི། དེ་ལ་ཐབས་ལྔ་ཞིག་ཡོད་དེ། ལྔ་གང་ཞེ་ན་འདི་ཡིན་ནོ། མྱི་རྟོག་པ་ལ་འཇུག་པའི་ཚེ་ན་མྱི་བདེན་པའི་སེམས་གཡོས་ཚོར་ན་ནི་ལུང་དུ་མྱི་སྟོན་པའོ། མྱི་བདེན་པའི་སེམས་གཡོས་ཚོར་བའི་རྗེས་སུ་མྱི་རྟོགས་ཅིངས་འབྲང་ན། སེམས་ཅན་ཕལ་ལོ། །མྱི་བདེན་པའི་   ༄།   །སེམས་གཡོས་ཚོར། གཡོ་བ་ཉིད་སྐྱོན་དུ་རིག་ནས། ཚོར་བས་གཡོ་བ་འབྱུང་དུ་མྱི་ལྟར་(སྟེར་)ན་འགོག་པའོ། །མྱི་བདེན་པའི་སེམས་གཡོས་ཚོར་ཞིང་རང་མྱེད་ན་ནི། ཞི་བ་ཕྱོགས་གཅིག་པ་ཞེས་ཀྱང་བྱ། སྟོང་པ་བག་ལ་ཉལ་ཤེས་ཀྱང་བྱ། མྱི་བདེན་བའི་སེམས་གཡོས་ཚོར་ཞིང༌། རྗེསུ་མྱི་རྟོག་མྱི་འབྲང་ན་སེམས་ཐང་རེ་ཡང་གྲོལ་ཐརད་པ་རེ་རེའོ་ཤེས་བྱའོ༎    མཁན་པོ་མ་ཧ་ཡན་གྱི་བསམ་བརྟན་མྱི་རྟོག་པའི་ནང་དུ། ཕ་རོལ་དུ་ཕྱིན་པ་དྲུག་དང་བཅུས་འདུས་པར་བཤད་དོ། མྱི་རྟོག་པ་ལ་ཞུགས་པའི་ཚེ་ན། ཁམས་གསུམ་ཡོངས་སུ་    Notation: For Pelliot tibétain 117, please note the Light Blue color means we add it from PT116, image 87, which is the same continuous meaning. Pelliot tibétain 116 - 87  ༄། །མཁན་པོ་མ་ཧ་ཡན་གྱིས༌། །བསམ་བརྟན་མྱི་རྟོག་པའི་ནང་དུ་ཕ་རོལ་དུ་ཕྱིནད་པ་དྲུག་དང། བཅུ་འདུས་པ་བཤད་པའི་མདོ། །མྱི་རྟོག་པ་ལ་ཞུགས་པའི་ཚེ། །ཁམས་གསུམ་ཡོངས་སུ་བཏང་བས་ན། །སྦྱིན་པ་ཆེན་པོ་ཡང་རྫོགས་སོ། །མྱི་རྟོག་པ་ལ་ཞུགས་པའི་ཚེ་སྒོ་གསུམ་གྱི་ཉེས་པ་མྱི་འབྱུང་བས་ན། །ཚུལ་ཁྲིམས་ཆེན་པོ་ཡང་རྫོགས་སོ། །མྱི་རྟོག་པ་ལ་ཞུགས་པའི་ཚེ་སེམས་ཀྱི་འདུ་ཤེས་མྱི་འབྱུང་བར་བཟོད་པས་ན། །བཟོད་པ་ཆེན་པོ་ཡང་རྫོགས་སོ། །མྱི་རྟོག་པ་ལ་ཆུ་བོ་རྒྱུན་བཞིན་བར་   ༄།  །མ་བཅད་པས་ན། །བརྩོན་འགྲུས་ཆེན་པོ་ཡང་རྫོགས་སོ། །མྱི་རྟོག་པ་ཏིང་ངེ་འཛིན་ཡིན་བས་ན། །ཏིང་ངེ་འཛིན་ཆེན་པོ་ཡང་རྫོགས་སོ། །མྱི་རྟོག་པ་ཉིད་ཤེས་རབ་སྟེ། །འཇིག་རྟེན་ལས་འདས་པའི་ཡེ་ཤེས་སུ་གྱུར་པས་ན། །ཤེས་རབ་ཆེན་པོ་ཡང་རྫོགས་སོ། །མྱི་རྟོག་པ་ཉིད་བླ་ན་མྱེད་པའི་གནས་སུ་འགྲོ་བའི་ཐབས་ཡིན་བས་ན། །ཐབས་ཆེན་པོ་ཡང་རྫོགས་སོ། །མྱི་རྟོག་པ་ལ་ཞུགས་པའི་ཚེ། །ཁམས་གསུམ་ཟིལ་ཀྱིས་ནོན་པས་ན། །སྟོབས་ཆེན་པོ་ཡང་རྫོགས་སོ། །   * * * * * * * * * *