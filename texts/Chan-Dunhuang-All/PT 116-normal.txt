Pelliot tibétain 116 [124]	has [126] image   PT 116-1 ༄༅། །རྒྱ་གར་སྐད་དུ། ཨརྻ་བད་དྲ་ཙ་རཱི་པྲ་ནཱི་དྷ་ན་ར་ཛའ༎ ༎བོད་སྐད་དུ་འཕགས་པ་བཟང་པོ་སྤྱོད་པའི་སྨོན་ལཾ་གྱི་རྒྱལ་པོ༌། །འཇམ་དཔལ་གཞོ་ནུར་གྱུར་པ་ལ་ཕྱག་འཚལ་ལོ༌། །ཅི་སྙེད་སུ་དག་ཕྱོགས་བཅུ་འི་འཇིག་རྟེན་ན༌། །དུས་གསུམ་གཤེགས་པ་མྱི་འི་སེང་གེ་ཀུན༌། །བདག་གིས་མ་ལུས་དེ་དག་ཐམས་ཅད་ལ༌། །ལུས་དང་ངག་ཡིད་དང་བས་ཕྱག་བགྱི་འོ༌། །བཟང་པོ་སྤྱོད་པའི་སྨོན་ལམ་སྟོབས་དག་གིས༌། །རྒྱལ་བ་ཐམས་ཅད་ཡིད་ཀྱིས་མངོན་གསུམ་དུ༌། །ཞིང་གི་རྡུལ་སྙེད་ལུས་  ༄། །རབ་བཏུད་པ་ཡིས། །རྒྱལ་བ་ཀུན་ལ་རབ་ཏུ་ཕྱག་འཚལ་ལོ། །རྡུལ་ཅིག་(གཅིག་)སྟེང་ན་རྡུལ་སྙེད་སངས་རྒྱས་རྣམས། །སངས་རྒྱས་སྲས་ཀྱི་དབུས་ན་བཞུགས་པ་དག །དེ་ལྟར་ཆོས་ཀྱི་དབྱིངས་རྣམས་མ་ལུས་པར། །ཐམས་ཅད་རྒྱལ་བ་དག་གིས་གང་བར་མོས། །དེ་དག་བསྔགས་པ་མྱི་བཟད་རྒྱ་མཚོའི་རྣམས། །དབྱངས་ཀྱི་ཡན་ལག་རྒྱ་མཚོ་སྒྲ་ཀུན་གྱིས། །རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། །བདེ་བར་གཤེགས་པ་(ཐམས་ཅད་)དག་གིས་བསྟོད། །མེ་ཏོག་དམ་པ་འཕྲེང་བ་དམ་པ་དང༌། །སིལ་སྙན་རྣམས་དང་དབྱིག་(བྱུགས)པ་གདུགས་   PT 116-2 མཆོག་དང༌། །མར་མྱེ་མཆོག་དང་བདུག་པ་དམ་པ་ཡིས། །རྒྱལ་བ་དེ་དག་ལ་ནི་མཆོད་པར་བགྱི། །ན་བཟ་དམ་པ་རྣམས་དང་དྲི་མཆོག་དང༌། །ཕྱེ་མའི་ཕུར་མ་རི་རབ་མཉམ་པ་དང༌། །བཀོད་པས་ཁྱད་པར་འཕགས་པ་མཆོག་ཀུན་གིས། །རྒྱལ་བ་དེ་དག་ལ་ནི་མཆོད་པར་བགྱི། །མཆོད་པ་གང་རྣམས་བླ་མྱེད་རྒྱ་ཆེ་བ། །དེ་དག་ཐམས་ཅད་རྒྱལ་བ་ལ་ཡང་མོས། །བཟང་པོ་སྤྱོད་ལ་དད་པའི་སྟོབས་དག་གིས། །རྒྱལ་བ་ཀུན་ལ་ཕྱག་འཚལ་མཆོད་པར་བགྱི། །འདོད་ཆགས་ཞེ་སྡང་གཏི་མུག་དབང་གིས་ན། །ལུས་དང་  ༄། །ངག་དང་དེ་བཞིན་ཡིད་ཀྱིས་ཀྱང༌། །སྡིག་པ་བདག་གིས་བགྱིས་པ་ཇི་མཆིས་པ། །དེ་དག་ཐམས་ཅད་བདག་གིས་སོ་སོར་བཤགས། །ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། །རང་རྒྱལ་རྣམས་དང་སློབ་དང་མྱི་སློབ་དང༌། །འགྲོ་བ་ཀུན་ཀྱི་བསོད་ནམས་གང་ལ་ཡང༌། །དེ་དག་ཀུན་ཀྱི་རྗེས་སུ་བདག་ཡི་རང༌། །གང་རྣམས་ཕྱོགས་བཅུའི་འཇིག་རྟེན་སྒྲོན་མ་དག །བྱང་ཆུབ་རིམ་པར་སངས་རྒྱས་མ་ཆགས་བརྙེས། །མགོན་པོ་དེ་དག་བདག་གིས་ཐམས་ཅད་ལ། །འཁོར་ལོ་བླ་ན་མྱེད་པ་བསྐོར་བར་བསྐུལ། །མྱ་ངན་འདས་    PT 116-3 སྟོན་གང་བཞེད་དེ་དག་ལ། །འགྲོ་བ་ཀུན་ལ་ཕན་ཞིང་བདེ་བའི་ཕྱིར། །བསྐལ་པ་ཞིང་གི་རྡུལ་སྙེད་བཞུགས་པར་ཡང༌། །བདག་གིས་ཐལ་མོ་རབ་སྦྱར་གསོལ་བར་བགྱི། །ཕྱག་འཚལ་བ་དང་མཆོད་ཅིང་བཤགས་པ་དང༌། །རྗེས་སུ་ཡི་རང་བསྐུལ་ཞིང་གསོལ་བ་ཡི། །དགེ་བ་བདག་གིས་ཅུང་ཟད་ཇི་བསགས་པ། །ཐམས་ཅད་བདག་གིས་བྱང་ཅུབ་ཕྱིར་བསྔོའོ། །འདས་པའི་སངས་རྒྱས་རྣམས་དང་ཕྱོགས་བཅུ་འི། འཇིག་རྟེན་དག་ན་གང་བཞུགས་མཆོད་པར་གྱུརད། །གང་ཡང་མ་བྱོན་དེ་དག་རབ་མྱུར་བར། །བསམ་རྫོགས་བྱང་ཆུབ་རིམ་  ༄། །པར་སངས་རྒྱས་སྤྱོན། །ཕྱོགས་བཅུ་ག་ལའི་ཞིང་རྣམས་ཇི་སྙེད་པ། །དེ་དག་རྒྱ་ཆེར་ཡོངས་སུ་དག་པར་འགྱུར། །བྱང་ཆུབ་ཤིང་དབང་དྲུང་གཤེགས་རྒྱལ་བ་དང༌། །སངས་རྒྱས་སྲས་ཀྱིས་རབ་དུ་གང་བར་ཤོག །ཕྱོགས་བཅུའི་སེམས་ཅན་གང་རྣམས་ཇི་སྙེད་པ། །དེ་དག་རྟག་དུ་ནད་མྱེད་བདེ་བར་གྱུརད། །འགྲོ་བ་ཀུན་ཀྱི་ཆོས་ཀྱི་དོན་རྣམས་ནི། །འཐུན་ (མཐུན་)བར་གྱུར་ཅིང་རེ་བ་འང་གྲུབ་པར་ཤོག །བྱང་ཆུབ་སྤྱོད་པ་དག་ནི་བདག་སྤྱོད་ཅིང༌། །འགྲོ་བ་ཀུན་ཏུ་སྐྱེ་བ་དྲན་པར་ཤོག། །ཚེ་རབས་ཀུན་ཏུ་འཆི་འཕོ་སྐྱེ་བ་ན། །རྟག་ཏུ་བདག་ནི་    PT 116-4 རབ་ཏུ་འབྱུང་བར་ཤོག །རྒྱལ་བ་ཀུན་ཀྱི་རྗེས་སུ་སློབ་གྱུརད་ཏེ། །བཟང་པོའི་སྤྱོད་པ་ཡོངས་སུ་རྫོགས་བྱེད་ཅིང༌། །ཚུལ་ཁྲིམས་སྤྱོད་པ་དྲི་མྱེད་ཡོངས་དག་པར། །རྟག་ཏུ་མ་ཉམས་སྐྱོན་མྱེད་སྤྱོད་པར་ཤོག །ལྷ་འི་སྐད་དང་ཀླུ་དང་གནོད་སྦྱིན་སྐད། །གྲུལ་བུམ་དག་དང་མྱ་ྀའི་སྐད་རྣམས་དང༌། །འགྲོ་བ་ཀུན་ཀྱི་སྐད་རྣམས་ཇི་ཙམ་བར། །ཐམས་ཅད་སྐད་དུ་བདག་གིས་ཆོས་བསྟནད་ཏོ། །དེས་ཤིང་ཕ་རོལ་ཕྱིན་ལ་རབ་བརྩོན་ཏེ། །བྱང་ཆུབ་སེམས་ནི་ནམས་ཀྱང་བརྗེད་མ་འགྱུར། །སྡིག་པ་གང་རྣམས་བསྒྲིབས་པར་གྱུརད་པ་དག །དེ་དག་མ་ལུས་ཡོངས་སུ་  ༄། །བྱང་བར་ཤོག །ལས་དང་ཉོན་མོངས་བདུད་ཀྱི་ལས་རྣམས་ལས། །གྲོལ་ཞིང་འཇིག་རྟེན་འགྲོ་བ་རྣམསུ་ཡང༌། །ཇི་ལྟར་པད་མ་ཆུས་མྱི་ཆགས་པ་བཞིན། །གཉི་ཟླ་ནམ་ཀར་ཐོགས་པ་མྱེད་ལྟར་སྤྱད། །ཞིང་གི་ཁྱོན་དང་ཕྱོགས་རྣམས་ཇི་ཙམ་བར། །ངན་སོང་སྡུག་བསྔལ་རབ་ཏུ་ཞི་བར་བྱེད། །བདེ་བ་དག་ལ་འགྲོ་བ་ཀུན་འགོད་ཅིང༌། །འགྲོ་བ་ཐམས་ཅད་ལ་ནི་ཕན་པར་སྤྱད། །བྱང་ཆུབ་སྤྱོད་པ་ཡོངས་སུ་རྫོགས་བྱེད་ཅིང༌། །སེམས་ཅན་དག་གི་སྤྱོད་དང་འཐུན་བར་འཇུག །བཟང་པོ་སྤྱོད་པ་དག་ནི་རབ་སྟོན་ཅིང༌། །མ་འོངས་བསྐལ་པ་ཀུན་ཏུ་སྤྱོད་པར་འགྱུར། །བདགི་   PT 116-5 སྤྱོད་དང་མཚུངས་པར་གང་སྤྱོད་པ། །དེ་དག་དང་ནི་རྟག་དུ་འགྲོགས་པར་ཤོག །ལུས་དང་ངག་རྣམས་དང་ནི་སེམས་ཀྱིས་ཀྱང༌། །སྤྱོད་པ་དག་དང་སྨོན་ལམ་གཅིག་ཏུ་སྤྱད། །བདག་ལ་ཕན་བར་འདོད་པའི་གྲོགས་པོ་གག(དག)། །བཟང་པོ་སྤྱོད་པ་རབ་དུ་སྟོན་པ་རྣམས། །དེ་དག་དང་ཡང་རྟག་ཏུ་འཕྲད་པར་ཤོག །དེ་དག་ནམས་ཀྱང་བདག་གི་ཡིད་མྱི་དབྱུང༌། །སངས་རྒྱས་སྲས་ཀྱིས་བསྐོར་བའི་མགོན་པོ་རྣམས། །མངོན་སུམ་རྟག་དུ་བདགིས་རྒྱལ་བར་བལྟ། །མ་འོངས་བསྐལ་པ་ཀུན་ཏུ་མྱི་སྐྱོ་བར། །དེ་དག་ལ་ཡང་མཆོད་པ་རྒྱ་ཆེར་བགྱི། །རྒྱལ་བ་རྣམས་ཀྱི་དམ་པའི་ཆོས་འཛིན་  ༄། །ཅིང༌། །བྱང་ཅུབ་སྤྱོད་པ་ཀུན་ཏུ་སྣང་བར་བྱེད། །བཟང་པོ་སྤྱོད་པ་རྣམ་པར་སྦྱང་བར་ཡང༌། །མ་འོངས་བསྐལ་པ་ཀུན་ཏུ་སྤྱད་པར་བགྱི། །སྲིད་པ་ཐམས་ཅད་དུ་ཡང་འཁོར་བ་ན། །བསོད་ནམས་ཡེ་ཤེས་དག་ནི་མྱི་ཟད་རྙེད། །ཐབས་དང་ཤེས་རབ་ཏིང་འཛིན་རྣམ་ཐར་དང༌། །ཡོན་ཏན་ཀུན་གྱི་མྱི་ཟད་མཛོད་དུ་གྱུར། །རྡུལ་ཅིག་སྟེང་ན་རྡུལ་སྙེད་ཞིང་རྣམས་ཏེ། །ཞིང་དེར་བསམ་གྱིས་མྱི་ཁྱབ་སངས་རྒྱས་རྣམས། །སངས་རྒྱས་སྲས་ཀྱི་དབུས་ན་བཞུགས་པ་ལ། །བྱང་ཆུབ་སྤྱད་པ་སྤྱོད་ཅིང་བལྟ་བར་བགྱི། །དེ་ལྟར་མ་ལུས་ཐམས་ཅད་ཕྱོགས་སུ་ཡང༌། །སྐྲ་ཙམ་ཁྱོན་ལ་དུས་གསུམ་ཚད་   PT 116-6 སྙེད་ཀྱི། །སངས་རྒྱས་རྒྱ་མཚོ་ཞིང་རྣམས་རྒྱ་མཚོ་དང༌། །བསྐལ་པ་རྒྱ་མཚོར་སྤྱོད་ཅིང་རབ་ཏུ་འཇུག །གསུང་ཅིག་ཡན་ལག་རྒྱ་མཚོའི་སྒྲ་སྐད་ཀྱིས། །རྒྱལ་བ་ཀུན་དབྱངས་ཡན་ལག་རྣམ་དག་པ། །འགྲོ་བ་ཀུན་གྱི་བསམ་པ་ཇི་བཞིན་དབྱངས། །སངས་རྒྱས་གསུང་ལ་རྟག་ཏུ་འཇུག་པར་བགྱི། །དུས་གསུམ་གཤེགས་པའི་རྒྱལ་བ་ཐམས་ཅད་དག །འཁོར་ལོ་ཚལ་ (ཚུལ)རྣམས་རབ་ཏུ་བསྐོར་བ་ཡི། །དེ་དག་གི་ནི་གསུང་དབྱངས་མྱི་བཟད་ལ། །བློའི་(སྟོབས)ཀྱིས་བདག་ཀྱང་རབ་ཏུ་འཇུག །མ་འོངས་བསྐལ་པ་ཐམས་ཅད་དུ་ནི་འཇུག་པ་ན། །སྐད་ཅིག་གཅིགིས་བདག་ཀྱང་འཇུག་པར་བགྱི། །  ༄། །གང་ཡང་བསྐལ་པ་དུས་གསུམ་ཚད་དེ་དག །སྐད་ཅིག་ཆ་ཤས་ཀྱིས་ནི་ཞུགས་པར་སྤྱད། །དུས་གསུཾ་གཤེགས་པ་མྱི་འི་སེང་གེ་གག(དག)། །དེ་དག་སྐད་ཅིག་གཅིག་ལ་བདག་གིས་བལྟ་བར་བགྱི། །རྟག་ཏུ་དེ་དག་གི་ནི་སྤྱོད་ཡུལ་ལ། །སྒྱུ་མར་གྱུར་པ་རྣམ་ཐར་སྟོབས་ཀྱིས་འཇུག །གང་ཡང་དུས་གསུམ་དག་གི་ཞིང་བཀོད་པ། །དེ་དག་རྡུལ་ཅིག་སྟེང་ན་མངོན་བར་བསྒྲུབ། །དེ་ལྟར་མ་ལུས་ཕྱོགས་རྣམས་ཐམས་ཅད་དུ། །རྒྱལ་བ་ཀུན་གྱི་ཞིང་རྣམས་བཀོད་ལ་འཇུག །གང་ཡང་མ་བྱོན་འཇིག་རྟེན་སྒྲོན་མ་དག །དེ་དག་རིམ་པར་འཚང་རྒྱ་འཁོར་ལོ་སྐོར། །མྱ་ངན་   PT 116-7 འདས་པ་རབ་དུ་ཞི་མཐའ་སྟོནད། །མགོན་པོ་ཀུན་ཀྱི་དྲུང་དུ་བདག་མཆིའོ། །ཀུན་དུ་མྱུར་བའི་རྫུ་འཕྲུལ་སྟོབས་རྣམས་དང༌། །ཀུན་ནས་སྒ་ོའི་ཐེག་པ་དག་གི་སྟོབས། །ཀུན་ཏུ་ཡོན་ཏན་སྤྱོད་པའི་སྟོབས་རྣམས་དང༌། །ཀུན་དུ་ཁྱབ་པ་བྱམས་པ་དག་གི་སྟོབས། །ཀུན་དུ་དགེ་བའི་བསོད་ནམས་སྟོབས་རྣམས་དང༌། །ཆགས་པ་མྱེད་པར་གྱུརད་པ་ཡེ་ཤེས་སྟོབས། །ཤེས་རབ་ཐབས་དང་ཏིང་འཛིན་སྟོབས་དག་གིས། །བྱང་ཅུབ་སྟོབས་རྣམས་ཡང་དག་སྒྲུབ་པར་བྱེད། །ལས་ཀྱི་སྟོབས་རྣམས་ཡོངས་སུ་དག་བྱེད་ཅིང༌། །ཉོན་མོངས་སྟོབས་རྣམས་ཀུན་དུ་འཇོམ་བར་བྱེད། །  ༄། །བདུད་ཀྱི་སྟོབས་རྣམས་སྟོབས་མྱེད་རབ་བྱེད་ཅིང༌། །བཟང་པོ་སྤྱོད་པའི་སྟོབས་ནི་མ་ལུས་རྫོགས་པར་བགྱི། །ཞིང་རྣམས་རྒྱ་མཚོ་རྣམ་པར་དག་བྱེད་ཅིང༌། །སེམས་ཅན་རྒྱ་མཚོ་དག་ནི་རྣམ་པར་སྒྲོལ། །ཆོས་རྣམས་རྣམས་རྒྱ་མཚོ་རབ་ཏུ་མཐོང་བྱེད་ཅིང༌། །ཡེ་ཤེས་རྒྱ་མཚོ་རབ་དུ་རྟོགས་པར་བྱེད། །སྤྱོད་པ་རྒྱ་མཚོ་རྣམ་པར་དག་བྱེད་ཅིང༌། །སྨོན་ལམ་རྒྱ་མཚོ་རབ་ཏུ་རྫོགས་པར་བྱེད། །སངས་རྒྱས་རྒྱ་མཚོ་རབ་ཏུ་མཆོད་བྱེད་ཅིང༌། །བསྐལ་པ་རྒྱ་མཚོར་མྱི་སྐྱོ་སྤྱད་པར་བགྱི། །གང་ཡང་དུས་གསུམ་གཤེགས་པ་རྒྱལ་བ་ཡི། །བྱང་ཆུབ་སྤྱོད་པའི་སྨོན་ལམ་བྱེ་བྲག་    PT 116-8 རྣམས། །བཟང་པོ་སྤྱོད་པས་བྱང་ཅུབ་སངས་རྒྱས་ནས། །དེ་ཀུན་བདག་གིས་མ་ལུས་རྫོགས་པར་བགྱི། །རྒྱལ་བ་ཀུན་ཀྱི་སྲས་ཀྱི་ཐུ་བོ་བ། །གང་གི་མྱིང་ནི་ཀུན་དུ་བཟང་ཞེས་བྱ། །མཁས་པ་དེ་དང་མཚུངས་པར་སྤྱད་པའི་ཕྱིར། །དགེ་བ་འདི་དག་ཐམས་ཅད་རབ་དུ་བསྔོ། །ལུས་དང་ངག་དང་ཡིད་ཀྱང་རྣམ་དག་ཅིང༌། །སྤྱོད་པ་རྣམ་དག་ཞིང་རྣམས་ཡོངས་དག་དང༌། །བསྔོ་བ་བཟང་པོ་མཁས་པ་ཇི་འདྲ་བར། །དེ་འདྲར་བདག་ཀྱང་དེ་དང་མཚུངས་པར་སྤྱད། །ཀུན་ནས་དགེ་བ་བཟང་པོ་སྤྱོད་པའི་ཕྱིར། །འཇམ་དཔལ་གྱི་ནི་སྨོན་ལམ་སྤྱད་པར་བགྱི། །མ་འོངས་བསྐལ་པ་  ༄། །ཀུན་དུ་མྱི་སྐྱོ་བར། །དེའི་བྱ་བ་མ་ལུས་རྫོགས་པར་བགྱི། །སྤྱོད་པ་དག་ནི་ཚད་ཡོད་མ་འགྱུར་ཅིག །ཡོན་ཏན་རྣམས་ཀྱང་ཚད་བཟུང་མྱེད་པར་ཤོག །སྤྱོད་པ་ཚད་མྱེད་པ་ལ་གནས་ནས་ཀྱང༌། །དེ་དག་སྤྲུལ་པ་ཐམས་ཅད་འཚལ་པར་བགྱི། །ནམ་ཀའི་མཐར་ཐུག་གྱུར་པ་ཇི་ཙམ་བར། །སེམས་ཅན་མ་ལུས་མཐཱ་ཡང་དེ་བཞིན་ཏེ། །ཇི་ཙམ་ལས་དང་ཉོན་མོངས་མཐར་གྱུརད་པ། །བདག་གི་སྨོན་ལ་མཐཱ་ཡང་དེ་ཙམ་མོ། །གང་ཡང་ཕྱོགས་བཅུའི་ཞིང་རྣམས་མཐཱ་ཡས་པ། །རིན་ཆེན་བརྒྱན་ཏེ་རྒྱལ་བ་རྣམས་ལ་ཕུལ། །མྱི་དང་འཕྲུལ་གྱི་(ལྷ་ཡི་)བདེ་བའི་མཆོག་རྣམས་   PT 116-9 ཀྱང༌། །ཞིང་གི་རྡུལ་སྙེད་བསྐལ་པར་ཕུལ་བ་བས། །གང་གིས་བསྔོ་བའི་རྒྱལ་པོ་འདི་ཐོས་ནས། །བྱང་ཆུབ་མཆོག་གི་རྗེས་སུ་རབ་མོས་ཤིང༌། །ལན་ཅིག་ཙམ་ཡང་དད་པ་བསྐྱེད་པས་ནི། །བསོད་ནམས་དམ་པའི་མཆོག་དུ་འདི་འགྱུར་རོ། །གང་གིས་བཟང་སྤྱོད་སྨོན་ལམ་འདི་བཏབ་པྶ། །དེས་ནི་ངན་སོང་ཐམས་ཅད་སྤངས་པར་འགྱུར། །དེས་ནི་གྲོགས་པོ་ངན་པ་སྤངས་པ་ཡིན། །སྣང་བ་མཐཱ་ཡས་དེ་ཡང་དེས་མྱུར་མཐོང༌། །དེ་དག་རྙེད་པ་ལེགས་རྙེད་བདེ་བར་འཚོ། །མྱི་ཚེ་འདིར་ཡང་དེ་དག་ལེགས་པར་འོང༌། །ཀུན་ཏུ་བཟང་པོ་དེ་ཡང་ཇི་འདྲ་བར། །དེ་དག་རིང་པོར་མྱི་ཐོགས་དེ་བཞིན་འགྱུར། །  ༄། །མཚམས་མྱེད་ལྔ་པོ་དག་གི་སྡིག་པ་རྣམས། །གང་གིས་མྱི་ཤེས་དབང་གིས་བྱས་པ་དག །དེ་ཡིས་བཟང་སྤྱོད་སྨོན་ལམ་འདི་བཏབ་ནས། །མྱུར་དུ་མ་ལུས་ཡོངས་སུ་བྱང་བར་འགྱུར། །ཡེ་ཤེས་དང་ནི་གཟུགས་དང་མཚན་རྣམས་དང༌། །རིགས་དང་ཁ་དོག་རྣམས་དང་ལྡན་བར་འགྱུར། །བདུད་དང་མུ་སྟེགས་མང་པོས་དེ་མྱི་ཐུབ། །འཇིག་རྟེན་གསུམ་པོ་ཀུན་ནའང་མཆོད་པར་འགྱུར། །བྱང་ཅུབ་ཤིང་དབང་དྲུང་དུ་དེ་མྱུར་འགྲོ། །སོང་ནས་སེམས་ཅན་ཕན་ཕྱིར་དེ་འདུག་སྟེ། །བྱང་ཅུབ་སངས་རྒྱས་འཁོར་ལོ་རབ་ཏུ་བསྐོར། །བདུད་རྣམས་སྡེ་དང་བཅས་པ་ཐམས་ཅད་   PT 116-10 བཏུལད། །གང་ཡང་བཟང་པོ་སྤྱོད་པའི་སྨོན་ལམ་འདི། །འཆང་བ་དང་ནི་སྟོན་པའམ་ཀློག་པ་འི། །དེ་འི་རྣམ་པར་སྨྱིན་པ་སངས་རྒྱས་མཁྱེནད། །བྱང་ཆུབ་མཆོག་ལ་སོམ་ཉི་མ་བྱེད་ཅིག །འཇམ་དཔལ་ཇི་ལྟར་མཁྱེན་ཅིང་དཔཱ་བ་དང༌། །ཀུན་ཏུ་བཟང་པོ་དེ་ཡང་དེ་བཞིན་ཏེ། །དེ་དགི་ནི་རྗེས་སུ་བདག་སློབ་ཅིང༌། །དགེ་བ་འདི་དག་ཐམས་ཅད་བདགིས་བསྔོ། །དུས་གསུམ་གཤེགས་པ་རྒྱལ་བ་ཐམས་ཅད་ཀྱིས། །བསྔོ་བ་གང་ལ་མཆོག་ཏུ་བསྔགས་པ་དེས། །བདག་གི་དགེ་བའི་རྩ་བ་འདི་ཀུན་ཀྱང༌། །བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི། །བདག་ནི་འཆི་  ༄། །བའི་དུས་བྱེད་གྱུརད་པ་ན། །བསྒྲིབས་པ་ཐམས་ཅད་དག་ནི་ཕྱིར་བསལ་ཏེ། །མངོན་སུམ་སྣང་བ་མཐའ་ཡས་དེ་མཐོང་ནས། །བདེ་བ་ཅན་གྱི་ཞིང་དེར་རབ་ཏུ་འགྲོ། །དེར་སོང་ནས་ནི་སྨོན་ལམ་འདི་དག་ཀྱང༌། །ཐམས་ཅད་མ་ལུས་མངོན་དུ་གྱུརད་པར་ཤོག །དེ་ཀུན་མ་ལུས་བདག་གིས་ཡོངས་སུ་བསྐང༌། །འཇིག་རྟེན་ཇི་སྲིད་སེམས་ཅན་ལ་ནི་ཕན་བར་བགྱི། །རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། །པད་མོ་དམ་པ་ཤིན་ཏུ་མཛེས་ལས་སྐྱེས། །སྣང་བ་མཐཱ་ཡས་རྒྱལ་ལས་(བས)མངོན་སུམ་དུ། །ལུང་བསྟནད་པ་ཡང་བདག་གིས་དེར་ཐོབ་ཤོག །དེར་ནི་བདགི་ལུང་   PT 116-11 བསྟནད་རབ་ཐོབ་ནས། །སྤྲུལ་པ་མང་པོ་བྱེ་བ་ཕྲག་བརྒྱ་ཡིས། །བློ་འི་སྟོབས་ཀྱིས་ཕྱོགས་བཅུ་རྣམསུ་ཡང༌། །སེམས་ཅན་རྣམས་ལ་ཕན་བ་མང་པོ་བགྱི། །    ། །འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ་རྫོགས་སཱོ། །   * * * * * * * * * *  ༈ །རྒྱ་གར་སྐད་དུ། ཨརྻ་བཛྲ་ཚེ་ཏིཀ་པྲད་ཉ་པ་ར་མྱི་ཏ། མ་ཧ་ཡ་ན་སུ་ཏྲཱ། །བོད་སྐད་དུ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིནད་པ། རྡོ་རྗེ་གཅོད་པ་ཐེག་པ་ཆེན་པོའི་མདཱོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།   ༄། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་དུ་ཡོད་པ་ན། རྒྱལ་བུ་འཛེ་ཏེའི་ཚལ། མགོན་མེད་ཟས་སྦྱིན་གྱི་ཀུན་དགའི་ར་བ་ན། དགེ་སློང་བརྒྱ་ཕྲག་ཕྱེད་དང་བཅུ་གསུམ་གྱི་དགེ་སློང་གི་དགེ་འདུན་ཆེན་པོ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་གཅིག་ཏུ་བཞུགས་ཏེ། དེ་ནས་བཅོམ་ལྡན་འདས་སྔ་དྲོའི་དུས་ཀྱི་ཚེ། ཤམ་ཐབས་དང་ཆོས་གོས་གསོལད་ཏེ། ལྷུང་བཟེད་བསྣམས་ནས༌། མཉན་དུ་ཡོད་པའི་གྲོང་ཁྱེར་ཆེན་པོར། །བསོད་སྙོམས་ཀྱི་ཕྱིར་ཞུགས་སོ། དེ་ནས་བཅོམ་ལྡན་འདས་མཉན་དུ་ཡོད་པའི་གྲོང་ཁྱེར་   PT 116-12 ཆེན་པོར། བསོད་སྙོམས་ཀྱི་ཕྱིར་གཤེགས་ནས། བསོད་སྙོམས་ཀྱི་ཞལ་ཟས་མཇུག་ཏུ་གསོལ་ཏེ། ཟས་ཀྱི་བྱ་བ་བྱས་ལྷུང་བཟེད་དང་ཆོས་གོས་བཞག་ནས། ཞབས་བཀྲུས་ཏེ་གདན་བཤམས་པ་ལ་སྐྱིལ་མོ་ཀྲུང་བཅས་ནས། སྐུ་དྲང་སྲོང་བསྲང་ཏེ་དྲན་པ་མངོན་སུམ་དུ་བཞག་ནས་བཞུགས་སོ། དེ་ནས་དགེ་སློང་མང་པོ་བཅོམ་ལྡན་འདས་ག་ལ་བར་དོང་ནས། ལྷགས་པ་དང༌། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས། ལན་གསུམ་བསྐོར་བ་བྱས་ཏེ་ཕྱོགས་གཅིག་ཏུ་འཁོད་དོ། ཡང་དེའི་ཚེ་ཚེ་དང་ལྡན་པ་རབ་འབྱོར་འཁོར་དེ་ཉིད་  ༄། །དུ་འདུས་པར་གྱུར་ཏེ་འདུག་གོ །དེ་ནས་ཚེ་དང་ལྡན་པ་རབ་འབྱོར་བསྟན་ལས་ལངས་ཏེ། བླ་གོས་ཕྲག་པ་གཅིག་ཏུ་བྱས་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས་ཕྱག་འཚལ་ཏེ། བཅོམ་ལྡན་འདས་ལ་འདི་སྐད་ཅེས་གསོལ་ཏོ། དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས། བྱང་ཆུབ་སེམས་དཔའ་སེམས་དཔའ་ཆེན་པོ་ཇི་ཙམ་དུ་རྗེས་སུ་གཟུང་བ་དམ་པས་རྗེས་སུ་གཟུང་བ་དང༌། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས།    PT 116-13 བྱང་ཆུབ་སེམས་དཔའ་སེམས་དཔའ་ཆེན་པོ་རྣམས། ཇི་ཙམ་དུ་ཡོངས་སུ་གཏད་པའི་དམ་པས་ཡོངས་སུ་གཏད་པ་ངོ་མཚར་ཏོ། བཅོམ་ལྡན་འདས་ངོ་མཚར་ཏོ། བདེ་བར་གཤེགས་པ་བཅོམ་ལྡན་འདས། བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས། ཇི་ལྟར་གནས་པར་བགྱི། ཇི་ལྟར་བསྒྲུབ་པར་བགྱི། ཇི་ལྟར་སེམས་རབ་ཏུ་གཟུང་བར་བགྱི། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་བསྩལ་ཏོ། རབ་འབྱོར་ལེག་སོ། ལེགས་སོ། དེ་དེ་བཞིན་ནོ། རབ་འབྱོར་དེ་དེ་བཞིན་ཏེ། དེ་བཞིན་  ༄། །གཤེགས་པས། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས། རྗེས་སུ་གཟུང་བ་ཡི་དམ་པས་རྗེས་སུ་གཟུང་ངོ༌། དེ་བཞིན་གཤེགས་པས། བྱང་ཆུབ་སེམས་དཔའ་སེམས་དཔའ་ཆེན་པོའི་རྣམས། ཡོངས་སུ་གཏད་པའི་དམ་པས་ཡོངས་སུ་གཏད་དོ། རབ་འབྱོར་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང༌། བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས། ཇི་ལྟར་གནས་པར་བྱ་བ་དང༌། ཇི་ལྟར་བསྒྲུབ་པར་བྱ་བ་དང༌། ཇི་ལྟར་སེམས་རབ་ཏུ་གཟུང་བར་བྱ་བ་ངས་ཁྱོད་ལ་བཤད་དོ། བཅོམ་ལྡན་འདས་དེ་བཞིན་ནོ་ཞེས་གསོལ་ནས།    PT 116-14 ཚེ་དང་ལྡན་བ་རབ་འབྱོར་བཅོམ་ལྡན་འདས་ལ་སླར་ཉན་པ་དང༌། བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། འདི་ལ་རབ་འབྱོར་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས། འདི་ལྟར་བདག་གིས་སེམས་ཅན་ཇི་ཙམ་སེམས་ཅན་དུ་བསྡུ་བར་བསྡུས་པ། །སྒོ་ང་ལས་སྐྱེས་པའམ། མངའ་ནས་སྐྱེས་པའམ། དྲོད་གཤེར་ལས་སྐྱེས་པ་འམ། རྫུས་ཏེ་སྐྱེས་པའམ། གཟུགས་ཅན་ནམ། གཟུགས་མྱེད་པ་འམ། འདུ་ཤེས་ཅན་ནམ། འདུས་ཤེས་མྱེད་པ་འམ། འདུ་ཤེས་མྱེད། འདུས་ཤེས་མྱེད་མྱིན་ནམ། སེམས་ཅན་གྱི་ཁམས་ཇི་ཙམ་དུ་  ༄། །སེམས་ཅད་དུ་གདགས་པས་བཏགས་པ། དེ་དག་ཐམས་ཅད་ཕུང་པོའི་ལྷག་མ། མ་ལུས་པའི་མྱ་ངན་འདས་པའི་དབྱིངས་སུ་མྱ་ངན་ལས་བཟླ(འདའ་)འོ། དེ་ལྟར་ཚད་མྱེད་པའི་སེམས་ཅན་ཡོངས་སུ་མྱ་ངན་ལས་བཟླས་ཀྱང༌། སེམས་ཅན་གང་ཡང་ཡོངས་སུ་མྱ་ངན་ལས་བཟླས་པར་མྱི་འགྱུར་རོ་སྙམ་དུ་སེམས་བསྐྱེད་པར་བྱའོ། དེ་ཅི་ཕྱིར་ཞེ་ན། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་ཅན་དུ་འདུ་ཤེས་འཇུག་ན་དེ་བྱང་ཆུབ་སེམས་དཔའ་ཤེས་མི་བྱའོ། དེ་ཅི་ཕྱིར་ཞེ་ན། རབ་འབྱོར་གང་སེམས་ཅན་དུ་འདུ་ཤེས་འཇུག་གམ། སྲོག་ཏུ་འདུ་ཤེས་སམ། གང་ཟག་   PT 116-15 དུ་འདུ་ཤེས་འཇུག་ན། དེ་བྱང་ཆུབ་སེམས་དཔའ་ཞེས་མྱི་བྱའོ། ཡང་རབ་འབྱོར་བྱང་ཆུབ་སེམས་དཔས་དངོས་པོ་ལ་ཡང་མྱི་གནས་པར་སྦྱིན་པ་སྦྱིན་ནོ། ཅི་ལ་ཡང་མྱི་གནས་པར་སྦྱིན་པ་སྦྱིན་ནོ། གཟུགས་ལ་ཡང་མྱི་གནས་པར་སྦྱིན་པ་སྦྱིན་ནོ། སྒྲ་དང་དྲི་དང་རོ་དང་རེག་བྱ་དང་ཆོས་ལ་ཡང་མྱི་གནས་པར་སྦྱིན་པ་སྦྱིན་ནོ། རབ་འབྱོར་ཇི་ལྟར་མཚན་མར་འདུ་ཤེས་པ་ལ་ཡང་མྱི་གནས་པར་དེ་ལྟར། དེ་ལྟར་བྱང་ཆུབ་སེམས་(དཔས་)སྦྱིན་པ་སྦྱིན་ནོ། དེ་ཇིའི་ཕྱིར་ཞེ་ན། རབ་འབྱོར་བྱང་ཆུབ་སེམས་དཔའ་གང་མྱི་གནས་པར་སྦྱིན་པ་སྦྱིན་པ་དེའི་བསོད་ནམས་ཀྱི་ཕུང་པོ་  ༄། །ནི། རབ་འབྱོར་ཚད་གཟུང་བར་སླ་བ་མ་ཡིན་ནོ། རབ་འབྱོར་ཇི་སྙམ་དུ་སེམས། ཤར་ཕྱོགས་ཀྱི་ནམ་ཀ་ཚད་གཟུང་བར་སླ་བ་འམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། བཅོམ་ལྡན་འདས་ཀྱིས་བཀའ་བསྩལ་པ། དེ་བཞིན་དུ་ལྷོ་དང་ནུབ་དང་བྱང་དང་སྟེང་དང༌། འོག་གི་ཕྱོགས་ཀྱི་ཕྱོགས་དང༌། ཕྱོགས་མཚམས་དང༌། ཕྱོགས་བཅུའི་ནམ་ཀ་ཚད་གཟུང་བར་སླ་འམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། བཅོམ་ལྡན་འདས་ཀྱིས་བཀའ་བསྩལད་ཕཱ། རབ་འབྱོར་དེ་དེ་བཞིན་ཏེ། བྱང་ཆུབ་སེམས་དཔའ་གང་   PT 116-16 མྱི་གནས་པར་སྦྱིན་པ་སྦྱིན་ན། དེའི་བསོད་ནམས་ཀྱི་ཕུང་པོ་ནི་རབ་འབྱོར་ཚད་གཟུང་བར་སླ་བ་མ་ཡིན་ནོ། རབ་འབྱོར་འདི་ཇི་སྙམ་དུ་སེམས། མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་འམ། རབ་འབྱོར་གྱིས་གསོལད་པ། བཅོམ་ལྡན་འདས་དེ་མ་ལགས་སོ། མཚན་ཕུན་སུམ་ཚོགས་པས་དེ་བཞིན་གཤེགས་པར་མྱི་བལྟའོ། དེ་ཅིའི་སླད་དུ་ཞེ་ན། གང་མཚན་ཕུན་སུམ་ཚོགས་པ་དེ། མཚན་ཕུན་སུམ་ཚོགས་པ་མ་མཆིས་པར། དེ་བཞིན་གཤེགས་པས་གསུངས་སོ། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱི་ཚེ་དང་  ༄། །ལྡན་པ་རབ་འབྱོར་ལ་འདི་སྐད་ཅེས་བཀའ་བསྩལ་ཏོ། རབ་འབྱོར་ཇི་ཙམ་དུ་མཚན་ཕུན་སུམ་ཚོགས་པ་དེ་ཙམ་དུ་བརྫུན་ནོ། ཇི་ཙམ་དུ་མཚན་ཕུན་སུམ་ཚོགས་པ་མྱེད་པར་དེ་ཙམ་དུ་མྱི་བརྫུན་ནོ། དེ་ལྟར་དེ་བཞིན་གཤེགས་པ་ནི་མཚན་དང་མཚན་མྱེད་པར་བལྟའོ། དེ་སྐད་ཅེས་བཀའ་བསྩལ་པ་དང༌། བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། བཅོམ་ལྡན་འདས་མ་འོངས་པའི་དུས་ལྔ་བརྒྱའི་མཐའ་ལ། དམ་པའི་ཆོས་རབ་ཏུ་རྣམ་པར་འཇིག་པར་འགྱུར་བ་ན། སེམས་ཅན་ལ་ལ་དག་འདི་ལྟ་བུའི་མདོ་སྡེའི་ཚིག་བཤད་པ་ལ་ཡང་  PT 116-17 དག་པར་འདུས་ཤེས་སྐྱེད་པར་འགྱུར་བ་མཆིས་སམ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་ཁྱོད་འདི་སྐད་དུ་མ་འོངས་པའི་དུས་ལྔ་བརྒྱ་ཐ་མ་ལ། དམ་པའི་ཆོས་རབ་ཏུ་རྣམ་པར་འཇིག་པར་འགྱུར་བ་ན། སེམས་ཅན་ལ་ལ་དག་འདི་ལྟ་བུའི་མདོ་སྡེ་ཚིག་བཤད་པ་ཡང་དག་པར་འདུས་ཤེས་སྐྱེད་པར་འགྱུར་བ་ཡོད་དམ་ཞེས་མ་ཟེར་ཅིག །ཡང་རབ་འབྱོར་མ་འོངས་པའི་དུས་ལྔ་བརྒྱ་ཐ་མ་ལ་དམ་པའི་ཆོས་རབ་ཏུ་འཇིག་པར་འགྱུར་བ་ན། བྱང་ཆུབ་སེམས་དཔའ་སེམས་དཔའ་ཆེན་པོ། ཚུལ་ཁྲིམས་དང་ལྡན་པ། ཡོན་ཏན་དང་ལྡན་པ། ཤེས་རབ་དང་ལྡན་པ་དག་  ༄། །འབྱུང་ཏེ། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཀྱང༌། སངས་རྒྱས་གཅིག་ཏུ་བསྙེན་བཀུར་བྱས་པ་མ་ཡིན། སངས་རྒྱས་གཅིག་ལ་དགེ་བའི་བྱ་བ་བསྐྲུན་པ་མ་ཡིན་ཏེ། དེ་དག་ནི་རབ་བྱོར། སངས་རྒྱས་བརྒྱ་སྟོང་དུ་མ་ལ་བསྙེན་བཀུར་བྱས་ཤིང༌། སངས་རྒྱས་དུ་མ་ལ་དགེ་བའི་རྩ་བ་བསྐྲུན་པ་མ་ཡིན་ནོ། གང་འདི་ལྟ་བུའི་མདོ་སྡེའི་ཚིག་བཤད་ལ། སེམས་དད་པ་གཅིག་ཙམ་རྙེད་པར་འགྱུར་བ་དེ་དག་ནི། རབ་འབྱོར་དེ་བཞིན་གཤེགས་པས་མཁྱེན་ཏོ། དེ་དག་ནི་དེ་བཞིན་གཤེགས་པས་གཟིགས་སོ། རབ་འབྱོར་དེ་དག་ཐམས་ཅད་   PT 116-18 བསོད་ནམས་ཀྱི་ཕུང་པོ་དཔག་ཏུ་མྱེད་པ་སྐྱེད་དེ་རབ་ཏུ་སྡུད་པར་འགྱུར་རོ། དེ་ཅིའི་ཕྱིར་ཞེ་ན་རབ་འབྱོར། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་བདག་ཏུ་འདུ་ཤེས་སྐྱེད་པར་མྱི་འགྱུར་རོ། སེམས་ཅན་དུ་འདུ་ཤེས་པ་མ་ཡིན། སྲོག་ཏུ་འདུ་ཤེས་པ་མ་ཡིན་ཏེ་གང་དུ་འདུ་ཤེས་འཇུག་པར་མྱི་འགྱུར་རོ། བྱང་ཆུབ་སེམས་དཔའ་དེ་དག་ཆོས་སུ་འདུ་ཤེས་པ་དང༌། ཆོས་མ་ཡིན་པར་ཡང་འདུ་ཤེས་མྱི་འཇིག་སྟེ། དེ་དག་འདུ་ཤེས་དང༌། འདུ་ཤེས་མྱེད་པ་ཡང་འཇུག་པར་མྱི་འགྱུར་རོ། དེ་ཇིའི་ཕྱིར་ཞེ་ན། རབ་འབྱོར་གལ་ཏེ་བྱང་ཆུབ་སེམས་དཔའ་དེ་དག་ཆོས་སུ་འདུ་ཤེས་འཇུག་ན།   ༄། །དེ་ཉིད་དེ་དག་གི་བདག་ཏུ་འཛིན་པར་གྱུརད་ཏོ། སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་དུ་འཛིན་པར་གྱུརད་ཏེ། གལ་ཏེ་ཆོས་མ་ཡིན་པར་འདུ་ཤེས་འཇུག་ན། དེ་ཉིད་དེ་དག་གི་བདག་ཏུ་འཛིན་པར་གྱུརད་ཏོ། སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་དུ་འཛིན་པར་གྱུརད་ཏོ། དེ་ཅིའི་ཕྱིར་ཞེ་ན། ཡང་རབ་འབྱོར་བྱང་ཆུབ་སེམས་དཔས་ཆོས་ཀྱང་གཟུང་བར་མི་བྱ་སྟེ། ཆོས་མ་ཡིན་པ་ཡང་མ་ཡིན་ནོ། དེ་བས་ན་དེ་ལས་དགོངས་ཏེ་དེ་བཞིན་གཤེགས་པས་ཆོས་ཀྱི་རྣམ་གྲངས་གཟིངས་ལྟ་བུར་ཤེས་པ་རྣམས་ཀྱིས། ཆོས་རྣམས་ཀྱང་   PT 116-19 སྤང་བར་བྱ་ན། ཆོས་མ་ཡིན་པ་རྣམས་ལྟ་ཅི་སྨོས། ཤེས་བཤད་དོ། གཞན་ཡང་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་བསྩལ་ཏོ། རབ་འབྱོར་འདི་ཇི་སྙམ་དུ་སེམས། དེ་བཞིན་གཤེགས་པས་བླ་ན་མྱེད་པ་ཡང་དག་པར་རྫོགས་པའ་ིབྱང་ཆུབ་གང་ཡང་མངོན་པར་རྫོགས་པར་སངས་རྒྱས་སམ། དེ་བཞིན་གཤེགས་པས་ཆོས་གང་ཡང་བསྟནད་ཏམ། རབ་འབྱོར་གྱིས་གསོལ་ཕཱ། བཅོམ་ལྡན་འདས་ཇི་ལྟར་བཅོམ་ལྡན་འདས་ཀྱིས་གསུངས་པའི་དོན་བདག་འཚལ་པ་ལྟར་ན། དེ་བཞིན་གཤེགས་པས་བླ་ན་མྱེད་པ་ཡང་དག་པར་  ༄། །རྫོགས་པའི་བྱང་ཆུབ་དུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མ་མཆིས་སོ། གང་དེ་བཞིན་གཤེགས་པས་བསྟན་པའི་ཆོས་དེ་གང་ཡང་མ་མཆིས་སོ། དེ་ཅིའི་སླད་དུ་ཞེ་ན། དེ་བཞིན་གཤེགས་པས་ཆོས་བཤད་པ་དེ་ནི་གཟུང་དུ་མ་མཆིས། དེ་ནི་བརྗོད་དུ་མ་མཆིས་ཏེ། དེ་ནི་ཆོས་ཀྱང་མ་ལགས། ཆོས་མ་མཆིས་པ་ཡང་མ་ལགས་སོ། དེ་ཇིའི་སླད་དུ་ཞེ་ན། འཕགས་པའི་གང་ཟག་རྣམས་ནི་འདུས་མ་བྱས་པས། རབ་དུ་ཕྱེ་བའོ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་འདི་ཇི་སྙམ་དུ་སེམས། གང་སྟོང་གསུམ་གྱི་སྟོང་ཆེན་པོའི་   PT 116-20 འཇིག་རྟེན་གྱི་ཁམས་འདི། རིན་པོ་ཆེ་སྣ་བདུན་གྱིས་རབ་དུ་གང་བར་བྱས་ཏེ་སྦྱིན་པ་བྱིན་ན། རིགས་ཀྱི་བུ་འམ། རིགས་ཀྱི་བུ་མོ་དེ་དག་དེའི་གཞི་ལས་བསོད་ནམས་ཀྱི་ཕུང་པོ་མང་དུ་སྐྱེད་དམ། རབ་འབྱོར་གྱིས་གསོོལད་པ། མང་ངོ་བཅོམ་ལྡན་འདས། མང་ངོ་བདེ་བ་དེ་བདེ་བར་གཤེགས་པ། རིགས་ཀྱི་བུ་འམ། རིགས་ཀྱི་བུ་མོ་དེ་དག་དེའི་གཞི་ལས་བསོད་ནམས་ཀྱི་ཕུང་པོ་མང་དུ་སྐྱེད་དོ། དེ་ཅིའི་ཕྱིར་ཞེ་ན། བཅོམ་ལྡན་འདས་བསོད་ནམས་ཀྱི་ཕུང་པོ་ཕུང་པོ་དེ་མ་མཆིས་ཏེ། དེ་བས་ན་དེ་བཞིན་གཤེགས་པས་བསོད་ནམས་ཀྱི་ཕུང་པོ་བསོད་ནམས་ཀྱི་ཕུང་པོ་ཞེས་གསུངས་སོ།   ༄། །བཅོམ་ལྡན་འདས་ཀྱིས་བཀའ་བསྩལད་པ། རབ་འབྱོར་རིགས་ཀྱི་བུ་འམ། རིགས་ཀྱི་བོ་མོ་གང་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ། སྦྱིན་པ་སྦྱིན་བ་བས། གང་གིས་ཆོས་རྣམ་གྲངས་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་བཟུང་ནས། གཞན་དག་ལ་ཡང་འཆད་ཅིང་ཡང་དག་པར་རབ་ཏུ་སྟོན་ན། དེ་དག་གི་དེའི་གཞི་ལས་བསོད་ནམས་མང་པོ་གྲངས་མྱེད་དཔག་ཏུ་མྱེད་པར་བསྐྱེད་དོ། དེ་ཇིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་འདི་ལས་  PT 116-21 འབྱུང་སྟེ། སངས་རྒྱས་བཅོམ་ལྡན་འདས་རྣམས་ཀྱང་འདི་ལས་སྐྱེས་སོ། དེ་ཇིའི་ཕྱིར་ཞེ་ན། རབ་འབྱོར་སངས་རྒྱས་ཀྱི་ཆོས་རྣམས་སངས་རྒྱས་ཀྱི་ཆོས་རྣམས་ཤེས་བྱ་བ་ནི། སངས་རྒྱས་ཀྱི་ཆོས་དེ་དག་མྱེད་པར་དེ་བཞིན་གཤེགས་པས་གསུངས་ཏེ། དེའི་ཕྱིར་སངས་རྒྱས་ཀྱི་ཆོས་རྣམས་ཤེས་བྱའོ། རབ་འབྱོར་འདི་སྙམ་དུ་སེམས། རྒྱུན་དུ་ཞུགས་པ་བདག་གིས་རྒྱུན་དུ་ཞུགས་པའི་འབྲས་བུ་ཐོབ་བོ་སྙམ་དུ་སེམས་སམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། དེ་ཅིའི་སླད་དུ་ཞེ་ན། བཅོམ་ལྡན་འདས་དེ་ཅི་ལ་ཡང་ཞུགས་པ་མ་མཆིས་  ༄། །ཏེ། དེ་བས་ན་རྒྱུན་དུ་ཞུགས་པ་ཞེས་བགྱིའོ། གཟུགས་ལ་ཡང་མ་ཞུགས། སྒྲ་ལ་ཡང་མ་ལགས། དྲི་ལ་མ་ལགས། རོ་ལ་མ་ལགས། རེག་བྱ་ལ་མ་ལགས། ཆོས་ལ་ཡང་མ་ཞུགས་ཏེ། དེ་བས་ན་རྒྱུན་དུ་ཞུགས་པ་ཞེས་བགྱིའོ། བཅོམ་ལྡན་འདས་གལ་ཏེ་རྒྱུན་དུ་ཞུགས་པ་དེ་བདག་གིས་རྒྱུན་དུ་ཞུགས་པའི་འབྲས་བུ་ཐོབ་བོ་སྙམ་དུ་སེམས་ན། དེ་ཉིད་དེའི་བདག་ཏུ་འཛིན་པར་གྱུརད་ཏོ། སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་དུ་འཛིན་པར་གྱུརད་ཏོ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་འདི་ཇི་སྙམ་དུ་སེམས། ལན་གཅིག་ཕྱིར་འོང་བ་  PT 116-22 འདི་ལྟར་བདག་ལན་ཅིག་ཕྱིར་འོང་བའི་འབྲས་བུ་ཐོབ་བོ་སྙམ་དུ་སེམས་སམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། དེ་ཅིའི་སླད་དུ་ཞེ་ན། གང་ལན་གཅིག་ཕྱིར་འོང་བ་ཉིད་དུ་ཞུགས་པའི་ཆོས་དེ་གང་ཡང་མ་མཆིས་ཏེ། དེ་བས་ན་ལན་གཅིག་ཕྱིར་འོང་བ་ཞེས་བགྱིའོ། བཅོམ་ལྡན་འདས་ཀྱིས་བཀའ་བསྩལད་པ། རབ་འབྱོར་འདི་ཇི་སྙམ་དུ་སེམས། ཕྱིར་མྱི་འོང་བ་འདི་ལྟར་བདག་གིས་ཕྱིར་མྱི་འོང་བའི་འབྲས་བུ་ཐོབ་བོ་སྙམ་དུ་སེམས་སམ། རབ་འབྱོར་གྱིས་གསོལད་པ། བཅོམ་ལྡན་འདས་དེ་མ་ལགས་སོ། དེ་ཇིའི་སླད་དུ་ཞེ་ན། གང་  ༄། །ཕྱིར་འོང་བ་ཉིད་དུ་ཞུགས་པའི་ཆོས་དེ་གང་ཡང་མ་མཆིས་ཏེ། དེ་བས་ན་ཕྱིར་མྱི་འོང་བ་ཞེས་བགྱིའོ། བཅོམ་ལྡན་འདས་ཀྱིས་བཀའ་བསྩལད་པ། རབ་འབྱོར་འདི་ཇི་སྙམ་དུ་སེམས་སོ། ཕྱིར་མྱི་འོང་བ་འདི་ལྟར་བདག་གིས་ཕྱིར་མྱི་འོང་བའི་འབྲས་བུ་ཐོབ་བོ་སྙམ་དུ་སེམས་སམ། རབ་འབྱོར་གྱིས་གསོལད་པ། བཅོམ་ལྡན་འདས་དེ་མ་ལགས་སོ། དེ་ཅིའི་སླད་དུ་ཞེ་ན། གང་གི་ཕྱིར་འོང་བ་ཉིད་དུ་ཞུགས་པའི་ཆོས་དེ་གང་ཡང་མ་མཆིས་ཏེ། དེ་བས་ན་ཕྱིར་མྱི་འོང་བ་ཞེས་བགྱི་འོ། བཅོམ་ལྡན་འདས་ཀྱིས་བཀའ་བསྩལད་པ། རབ་འབྱོར་འདི་ཇི་སྙམ་   PT 116-23 དུ་སེམས། ཡང་དགྲ་བཅོམ་པ་འདི་ལྟར་བདག་གིས། དགྲ་བཅོམ་པ་ཐོབ་བོ་སྙམ་དུ་སེམས་སམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། དེ་ཅིའི་སླད་དུ་ཞེ་ན། གང་གི་ཕྱིར་འོང་བ་ཉིད་དུ་ཞུགས་པའི་ཆོས་དེ་གང་ཡང་མ་མཆིས་ཏེ། དེ་བས་ན་ཕྱིར་མྱི་འོང་བ་ཞེས་བགྱིའོ། བཅོམ་ལྡན་འདས་ཀྱིས་བཀའ་བསྩལད་པ། རབ་འབྱོར་འདི་གལ་ཏེ་བཅོམ་ལྡན་འདས་དགྲ་བཅོམ་པ། འདི་ལྟར་བདག་གིས་དགྲ་བཅོམ་བ་ཐོབ་བོ་སྙམ་དུ་སེམས་ན། དེ་ཉིད་དེའི་བདག་ཏུ་འཛིན་པར་གྱུརད་ཏོ། སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་  ༄། །ཏུ་འཛིན་པར་གྱུརད་ཏོ། བཅོམ་ལྡན་འདས་བདག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཉོན་མོངས་པ་མྱེད་པར་གནས་པའི་མཆོག་ཏུ་བསྟནད་ཏེ། བཅོམ་ལྡན་འདས་བདག་འདོད་ཆགས་དང་བྲལ་བ་དགྲ་བཅོམ་བ་ལགས་ཀྱང༌། འདི་ལྟར་བདག་ནི་དགྲ་བཅོམ་པ་སྙམ་དུ་མྱི་སེམས་སོ། གལ་ཏེ་བདག་གིས་དགྲ་བཅོམ་པ་ཐོབ་བོ་སྙམ་དུ་བདག་དེ་ལྟར་སེམས་ན། དེ་བཞིན་གཤེགས་པས་ཀྱང་བདག་ལ་རིགས་ཀྱི་བུ་རབ་འབྱོར་ནི་ཉོན་མོངས་པ་མྱེད་པར་གནས་པའི་མཆོག་ཡིན་ཏེ། ཅི་ལ་ཡང་མྱི་གནས་པས་ཉོན་མོངས་པ་མྱེད་པ་ལ་  PT 116-24 གནས་པ། ཉོན་མོངས་པ་མྱེད་པ་ལ་གནས་པ་ཞེས་བསྟནད་ཏོ། བཅོམ་ལྡན་འདས་ཀྱིས་བཀའ་བསྩལད་པ། རབ་འབྱོར་འདི་ཇི་སྙམ་དུ་སེམས། གང་དེ་བཞིན་གཤེགས་པས། མར་མྱེ་མཛད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལས་བླངས་པའི་ཆོས་དེ་གང་ཡང་ཡོད་དམ། རབ་འབྱོར་གྱིས་གསོལད་པ། བཅོམ་ལྡན་འདས་དེ་མ་ལགས་སོ། གང་དེ་བཞིན་གཤེགས་པས་མར་མྱེ་མཛད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལས་བླངས་པའི་ཆོས་དེ་གང་ཡང་མ་མཆིས་སོ། བཅོམ་ལྡན་འདས་ཀྱིས་  ༄། །བཀའ་བསྩལ་པ། རབ་འབྱོར་བྱང་ཆུབ་སེམས་དཔའ་གང་ལ་ལ་ཞིག་གིས་ཞིང་བཀོད་པ་བསྒྲུབ་བོ་ཞེས་སྨྲ་ན། དེ་མྱི་བདེན་པར་སྨྲ་བའོ། དེ་ཇིའི་ཕྱིར་ཞེ་ན། ཞིང་བཀོད་པ་རྣམས་ཞིང་བཀོད་པ་རྣམས་ཤེས་བྱ་བ་ནི། རབ་འབྱོར་དེ་དག་བཀོད་པ་མྱེད་པར། དེ་བཞིན་གཤེགས་པས་གསུངས་ཏེ། དེའི་ཕྱིར་ཞིང་བཀོད་པ་རྣམས་ཤེས་བྱའོ། དེ་ལྟ་བས་ན་རབ་འབྱོར་བྱང་ཆུབ་སེམས་དཔས་འདི་ལྟར་མྱི་གནས་པར་སེམས་བསྐྱེད་པར་བྱའོ། ཅི་ལ་ཡང་མྱི་གནས་པར་སེམས་བསྐྱེད་པར་བྱའོ། གཟུགས་ལ་ཡང་མྱི་གནས་པར་སེམས་བསྐྱེད་པར་བྱའོ། སྒྲ་དང་དྲི་དང་རོ་   PT 116-25 དང༌། རེག་བྱ་དང་ཆོས་ལ་ཡང་མྱི་གནས་པར་སེམས་བསྐྱེད་པར་བྱའོ། འདི་ལྟ་སྟེ་དཔེར་ན། རབ་འབྱོར་གང་འདི་ལྟར་སྐྱེས་བུ་ཞིག་ལུས་རི་རབ་རིའི་རྒྱལ་པོ་ཙམ་དུ་གྱུར་ན། འདི་ཇི་སྙམ་དུ་སེམས། ལུས་དེ་ཆེ་བ་ཡིན་ནམ། རབ་འབྱོར་གྱིས་གསོལད་པ། བཅོམ་ལྡན་འདས་ལུས་ཆེ་བ་ལགས་སོ། དེ་ཅིའི་སླད་དུ་ཞེ་ན། དེ་བཞིན་གཤེགས་པས་དེ་དངོས་པོ་མ་མཆིས་པར་གསུངས་ཏེ། དེ་བས་ན་ལུས་ཤེས་བགྱིའོ། དེ་དངོས་པོ་མ་མཆིས་པས་དེ་བས་ན་ལུས་ཤེས་པར་བགྱིའོ། བཅོམ་ལྡན་འདས་ཀྱིས་བཀའ་བསྩལད་པ། རབ་འབྱོར་འདི་ཇི་སྙམ་དུ་སེམས། གང་གའི་ཀླུང་གི་  ༄། །བྱེ་མ་ཇི་སྙེད་དེ་སྙེད་དུ་ཀྱི་གང་གའི་ཀླུང་དུ་གྱུར་ན། གང་དེ་དག་གི་བྱེ་མ་དེ་མང་བ་ཡིན་ནམ། རབ་འབྱོར་གྱིས་གསོལ་པ། བཅོམ་ལྡན་འདས་གང་གའི་ཀླུང་དེ་དག་ཀྱང་མང་བ་ལགས་ན། དེ་དག་གི་བྱེ་མ་ལྟ་ཇི་སྨོས། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་ཁྱོད་མོས་པར་བྱའོ། ཁྱོད་ཀྱི་ཁོང་དུ་ཆུད་པར་བྱའོ། གང་གའི་ཀླུང་གི་བྱེ་མར་གྱུར་པ་དེ་དག་ཇི་སྙེད་པ་དེ་སྙེད་ཀྱི་འཇིག་རྟེན་གྱི་ཁམས་སྐྱེས་པ་འམ་བུ་མེད་ལ་ལ་ཞིག་གིས་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་   PT 116-26 སྦྱིན་པ་བྱིན་ན། རབ་འབྱོར་འདི་ཇི་སྙམ་དུ་སེམས། སྐྱེས་པ་འམ། བུ་མེད་དེ་དེའི་གཞི་ལས་བསོད་ནམས་མང་དུ་སྐྱེད་དམ། རབ་འབྱོར་གྱིས་གསོལད་པ། མང་ངོ༌། བཅོམ་ལྡན་འདས་མང་ངོ། བདེ་བར་གཤེགས་པ་སྐྱེས་པ་འམ། བུ་མྱེད་དེ། དེའི་གཞི་ལས་བསོད་ནམས་མང་དུ་བསྐྱེད་དོ། བཅོམལྡན་འདས་ཀྱིས་བཀའ་བསྩལ་པ། རབ་འབྱོར་གང་གིས་འཇིག་རྟེན་གྱི་ཁམས་དེ་སྙེད་རིན་པོ་ཆེ་སྣ་བདུན་གྱིས་གང་བར་བྱས་ཏེ། སྦྱིན་བ་བྱིན་བ་བས། གང་གིས་ཆོས་ཀྱི་རྣམས་གྲངས་འདི་ལས། ཐ་ན་ཚིག་བཞི་པའི་ཚིགས་སུ་བཅད་པ་ཙམ་བཟུང་  ༄། །ནས་གཞན་དག་ལ་ཡང་བཤད་དེ་ཡང་དག་པར་བར་ཏུ་བསྟན་ན། དེ་དག་དེའི་གཞི་ལས་བསོད་ནམས་ཆེས་མང་དུ་གྲངས་མྱེད་དཔག་ཏུ་མྱེད་པར་སྐྱེད་དོ། ཡང་རབ་འབྱོར་སའི་ཕྱོགས་གང་དུ་ཆོས་ཀྱི་རྣམ་གྲངས་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་འཆད་དམ་སྟོན་ན། སའི་ཕྱོགས་དེ་ལྷ་དང་མྱི་དང་ལྷ་མ་ཡིན་དུ་བཅས་པའི་འཇིག་རྟེན་གྱི་མཆོད་རྟེན་དུ་གྱུར་པ་ཡིན་ན་ཆོས་ཀྱི་རྣམ་གྲངས་འདི་འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དེ་ངོ་མཚར་རབ་དང་ལྡན་པར་གྱུར་པ་ལྟ་ཇི་སྨོས། ས་  PT 116-27 ཕྱོགས་དེ་ན་སྟོན་པ་འང་བཞུགས་ཏེ། བླ་མའི་གནས་གཞན་ནམ་གཞན་དག་ཀྱང་གནས་སོ། དེ་སྐད་ཅེས་བཀའ་བསྩལ་པ་དང༌། བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། བཅོམ་ལྡན་འདས་ཆོས་ཀྱི་རྣམ་གྲངས་འདི་མྱིང་ཅི་ཇི་ལྟར་གཟུང་བར་བགྱི། དེ་སྐད་ཅེས་གསོལ་ནས། བཅོམ་ལྡན་འདས་ཀྱིས། ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་བསྩལ་ཏོ། རབ་འབྱོར་ཆོས་ཀྱི་རྣམས་གྲངས་འདི་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་སྟེ་འདི་དེ་ལྟར་ཟུངས་ཤིག །དེ་ཅིའི་ཕྱིར་ཞེ་ན། རབ་འབྱོར་  ༄། །དེ་གང་དེ་བཞིན་གཤེགས་པས་ཤེས་རབ་ཀྱི་ཕ་རོལ་ཏུ་ཕྱིན་པར་གསུངས་པ་དེ་ཕ་རོལ་དུ་ཕྱིན་པ་ཉིད་དེ། དེའི་ཕྱིར་ཕ་རོལ་ཏུ་ཕྱིནད་པ་ཞེས་བྱའོ། རབ་འབྱོར་འདི་ཇི་སྙམ་དུ་སེམས། གང་དེ་བཞིན་གཤེགས་པས་གསུངས་པའི་ཆོས་དེ་གང་ཡང་ཡོད་དམ། རབ་འབྱོར་གྱིས་གསོལ་པ། བཅོམ་ལྡན་འདས་གང་དེ་བཞིན་གཤེགས་པས། གསུང་པའི་ཆོས་གང་ཡང་མ་མཆིས་སོ། བཅོམ་ལྡན་འདས་ཀྱིས་བཀའ་བསྩལད་པ། རབ་འབྱོར་སྟོང་སུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སའི་རྡུལ་ཇི་ཙམ་པ་དེ་མང་བ་ཡིན་ནམ། རབ་འབྱོར་གྱིས་གསོལད་པ། བཅོམ་ལྡན་འདས་   PT 116-28 སའི་རྡུལ་དེ་མང་བ་ལགས་སོ། དེ་ཅིའི་སླད་དུ་ཞེ་ན། བཅོམ་ལྡན་འདས་སའི་རྡུལ་དེ་མང་བ་ལགས་སོ། །དེའི་སླད་དུ་ཞེ་ན། བཅོམ་ལྡན་འདས་གང་སའི་རྡུལ་དེ། རྡུལ་མ་མཆིས་པར་དེ་བཞིན་གཤེགས་པས་གསུངས་ཏེ། དེ་བས་ན་སའི་རྡུལ་ཞེས་བགྱིའོ། གང་འཇིག་རྟེན་གྱི་ཁམས་དེ་ཁམས་མ་མཆིས་པར་དེ་བཞིན་གཤེགས་པས་གསུངས་ཏེ་དེ་བས་ན་འཇིག་རྟེན་གྱི་ཁམས་ཤེས་བགྱིའོ། བཅོམ་ལྡན་འདས་ཀྱིས་བཀའ་བསྩལད་པ། རབ་འབྱོར་འདི་སྙམ་དུ་སེམས། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་རྣམས་ཀྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་  ༄། །རྫོགས་པའི་སངས་རྒྱས་སུ་བལྟ་འམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། དེ་ཅི་སླད་དུ་ཞེ་ན། གང་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་རྣམས་དེ་བཞིན་གཤེགས་པས་གསུངས་པ་དེ་དག་མཚན་མ་མཆིས་པར། དེ་བཞིན་གཤེགས་པས་གསུངས་ཏེ། དེ་བས་ན་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་རྣམས་ཤེས་བགྱིའོ། བཅོམ་ལྡན་འདས་ཀྱིས་བཀའ་བསྩལ་པ། ཡང་རབ་འབྱོར་སྐྱེས་པ་འམ་བུད་མེད་གང་གིས་གང་གའི་ཀླུང་གི་བྱེ་མ་སྙེད་ཀྱི་ལུས་ཡོངས་སུ་བཏང་བ་བས། གང་གིས་ཆོས་ཀྱི་རྣམས་གྲངས་འདི་  PT 116-29 ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་བཟུང་སྟེ། གཞན་དག་ལ་ཡང་བསྟན་ན། དེ་དག་དེའི་གཞི་ལས་བསོད་ནམས་ཆེས་མང་དུ་གྲངས་མྱེད་དཔག་དུ་མྱེད་པར་བསྐྱེད་དོ། དེ་ནས་ཚེ་དང་ལྡན་པ་རབ་འབྱོར། ཚོགས་ཀྱིས་ཤུགས་ཀྱིས་མཆི་མ་བྱུང་སྟེ། དེ་མཆི་མ་འཕྱིས་ནས་བཅོམ་ལྡན་འདས་ལ། འདི་སྐད་ཅེས་གསོལ་ཏོ། ཇི་ཙམ་ཆོས་ཀྱི་རྣམ་གྲངས་འདི། དེ་བཞིན་གཤེགས་པས་གསུང་པ་ངོ་མཚར་ཏོ། བཅོམལྡན་འདས་ངོ་མཚར་ཏོ། བདེ་བར་གཤེགས་པ་བཅོམ་ལྡན་འདས་ངོ་མཚར་ཏོ། བཅོམ་ལྡན་འདས་བདག་གི་ཡེ་ཤེས་སྐྱེས་ཚུན་ཅད། སྔོན་ནམ། ཡང་ཆོས་  ༄། །ཀྱི་རྣམ་གྲངས་འདི་བདག་གིས་མ་ཐོས་སོ། བཅོམ་ལྡན་འདས་གང་མདོ་འདི་བཤད་པ་ལ་ཡང་དག་པར་འདུ་ཤེས་བསྐྱེད་པར་འགྱུར་བའི་སེམས་ཅན་དེ་དག་ནི་ངོ་མཚར་རབ་དང་ལྡན་པར་འགྱུར་རོ། དེ་ཅིའི་སླད་དུ་ཞེ་ན། བཅོམ་ལྡན་འདས་གང་འདི་ཡང་དག་པར་འདུ་ཤེས་པ་དེ་ཡང༌། འདུ་ཤེས་མ་མཆིས་པས། དེ་བས་ན་ཡང་དག་པར་འདུ་ཤེས་ཡང་དག་པར་འདུ་ཤེས་ཤེས་དེ་བཞིན་གཤེགས་པ་གསུང་ངོ༌། བཅོམ་ལྡན་འདས་གང་བདག་ཆོས་ཀྱི་རྣམ་གྲངས་འདི་བཤད་པ་ལ་རྟོག་ཅིང་མོས་པ་བདག་ལ་ངོ་མཚར་མ་ལགས་ཀྱི། བཅོམ་ལྡན་འདས་སེམས་ཅན་གང་རྣམས་ཆོས་འདི་འཛིན་པ་ཀུན་   PT 116-30 ཆུབ་པར་བགྱིད་པའི་སེམས་ཅན་དེ་དག་ནི་ངོ་མཚར་རབ་དང་ལྡན་པར་འགྱུར་རོ། ཡང་བཅོམ་ལྡན་འདས་དེ་དག་བདག་ཏུ་འདུ་ཤེས་མྱི་འཇུག །སེམས་ཅན་དུ་འདུ་ཤེས་དང༌། སྲོག་ཏུ་འདུ་ཤེས་དང༌། གང་ཟག་དུ་འདུ་ཤེས་ཀྱང་མྱི་འཇུག་གོ །དེ་ཅིའི་སླད་དུ་ཞེ་ན། བཅོམ་ལྡན་འདས་གང་དག་བདག་ཏུ་འདུ་ཤེས་དང༌། སེམས་ཅན་དུ་འདུ་ཤེས་དང༌། སྲོག་དུ་འདུ་ཤེས་དང༌། གང་ཟག་དུ་འདུ་ཤེསདེ་ཉིད་འདུ་ཤེས་མ་མཆིས་པའོ། དེ་ཅིའི་སླད་དུ་ཞེ་ན། སངས་རྒྱས་བཅོམ་ལྡན་འདས་རྣམས་ནི་འདུ་ཤེས་ཐམས་ཅད་དང་བྲལ་བའོ། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས། ཚེ་དང་  ༄། །ལྡན་པ་རབ་འབྱོར་ལ་འདི་སྐད་བཀའ་བསྩལ་ཏོ། རབ་འབྱོར་དེ་དེ་བཞིན་ནོ། རབ་འབྱོར་དེ་དེ་བཞིན་ཏེ། སེམས་ཅན་གང་རྣམས་མདོ་འདི་བཤད་པ་ལ་སྐྲག་པར་མྱི་འགྱུར་བ་དང༌། ཀུན་དུ་སྐྲག་པར་མི་འགྱུར་བ་དང༌། ཀུན་དུ་སྐྲག་པར་མྱི་འགྱུར་བ་དེ་དག་ངོ་མཚར་རབ་དང་ལྡན་པ་ཡིན་ནོ། དེ་ཅིའི་ཕྱིར་ཞེ་ན། རབ་འབྱོར་ཕ་རོལ་དུ་ཕྱིན་པའི་དམ་པ་འདི་ནི་དེ་བཞིན་གཤེགས་པས་གསུངས་ཏེ། ཕ་རོལ་དུ་ཕྱིན་པའི་དག་པ་གང་རྣམས་དེ་བཞིན་གཤེགས་པས་གསུངས་པ་དེ་དག་ནི། ཚད་མྱེད་པའི་སངས་རྒྱས་བཅོམ་ལྡན་འདས་རྣམས་ཀྱང་གསུངས་ཏེ། དེའི་ཕྱིར་ཕ་རོལ་དུ་ཕྱིན་པ་ཞེས་བྱའོ། ཡང་རབ་འབྱོར་   PT 116-31 གང་དེ་བཞིན་གཤེགས་པའི་བཟོད་པའི་ཕ་རོལ་དུ་ཕྱིན་པ་དེ་ཉིད་ཕ་རོལ་དུ་ཕྱིན་པ་མ་ཡིན་ནོ། དེ་ཅིའི་ཕྱིར་ཞེ་ན། རབ་འབྱོར་གང་གི་ཚེ་ཀ་ལིང་ཀའི་རྒྱལ་པོས་ངའི་ཡན་ལག་དང་ཉིང་ལག་བཅད་པར་གྱུར་པ་དེ་ན། ང་ལ་བདག་དུ་འདུ་ཤེས་སམ། སེམས་ཅན་འདུ་ཤེས་སམ། སྲོག་ཏུ་འདུ་ཤེས་སམ། གང་ཟག་དུ་འདུ་ཤེས་མ་བྱུང་ངོ༌། ང་ལ་འདུ་ཤེས་གང་ཡང་མྱེད་དེ། འདུ་ཤེས་མྱེད་པར་གྱུར་པ་མ་ཡིན་ནོ། དེ་ཅིའི་ཕྱིར་ཞེ་ན་རབ་འབྱོར་གལ་ཏེ་དེའི་ཚེ་ང་ལ་བདག་དུ་འདུ་ཤེས་བྱུང་ན། གནོད་སེམས་ཀྱི་འདུ་ཤེས་ཀྱང་དེའི་ཚེ་འབྱུང་ངོ༌། སེམས་ཅན་འདུ་འདུ་ཤེས་དང༌། སྲོག་ཏུ་འདུ་ཤེས་དང༌། གང་ཟག་  ༄། །དུ་འདུ་ཤེས་བྱུང་ན། དེའི་ཚེ་གནོད་སེམས་ཀྱི་འདུ་ཤེས་ཀྱང་བྱུང་ངོ༌། རབ་འབྱོར་ངས་མངོན་པར་ཤེས་པ་སྔ་མ་འདས་པའི་དུས་ན། ཚེ་རབས་ལྔ་བརྒྱར་ང་བཟོད་པར་སྨྲ་བའི་དྲང་སྲོང་དུ་གྱུར་པ་དེ་ན་ཡང༌། ང་ལ་བདག་ཏུ་འདུ་ཤེས་མ་བྱུང༌། སེམས་ཅན་དུ་འདུ་ཤེས་དང༌། སྲོག་དུ་འདུ་ཤེས་དང༌། གང་ཟག་དུ་འདུ་ཤེས་མ་བྱུང་ངོ༌། དེ་བས་ན་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོས་འདུ་ཤེས་ཐམས་ཅད་རྣམ་པར་སྤངས་ཏེ། བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་དུ་སེམས་བསྐྱེད་པར་བྱའོ། གཟུགས་ལ་ཡང་མྱི་གནས་པར་སེམས་བསྐྱེད་པར་བྱའོ། སྒྲ་དང༌། དྲི་དང༌། རོ་དང༌། རེག་བྱ་ལ་   PT 116-32 ཡང་མྱི་གནས་པར་སེམས་བསྐྱེད་པར་བྱའོ། ཆོས་ལ་ཡང་མྱི་གནས་པར་སེམས་བསྐྱེད་པར་བྱའོ། ཆོས་མྱེད་པ་ལ་ཡང་མྱི་གནས་པར་སེམས་བསྐྱེད་པར་བྱའོ། ཅི་ལ་ཡང་མྱི་གནས་པར་སེམས་བསྐྱེད་པར་བྱའོ། དེ་ཅིའི་ཕྱིར་ཞེ་ན། གང་གནས་པ་ཉིད། དེ་མྱི་གནས་པའོ། དེ་བས་ན་དེ་བཞིན་གཤེགས་པས་ཀྱང་འདི་སྐད་དུ། བྱང་ཆུབ་སེམས་དཔའ་མྱི་གནས་པར་སྦྱིན་པ་སྦྱིན་ནོ་ཞེས་གསུངས་སོ། ཡང་རབ་འབྱོར་བྱང་ཆུབ་སེམས་དཔའ་འདི་ལྟར་སེམས་ཅན་ཐམས་ཅད་ཀྱི་དོན་དུ་སྦྱིན་པ་གཏང་བར་བྱའོ། གང་སེམས་ཅན་དུ་འདུ་ཤེས་པ་དེ་ཉིད་དུ་འདུ་ཤེས་མྱེད་པ་སྟེ། གང་དེ་བཞིན་གཤེགས་པས་  ༄། །སེམས་ཅན་ཐམས་ཅད་ཅེས་གསུངས་པ། སེམས་ཅན་དེ་དག་ཀྱང་མྱེད་པའོ། རབ་འབྱོར་དེ་བཞིན་གཤེགས་པ་ཡང་དག་པར་སྨྲ་བའོ། དེ་བཞིན་གཤེགས་པ་བདེན་པར་སྨྲ་བའོ། དེ་བཞིན་དུ་སྨྲ་བ་སྟེ། ལོག་པར་སྨྲ་བ་མ་ཡིན་ནོ། ཡང་རབ་འབྱོར་གང་དེ་བཞིན་གཤེགས་པས་ཆོས་མངོན་པར་སངས་རྒྱས་པའམ། བསྟན་པ་དེ་ལ་བདེན་པ་ཡང་མྱེད་བརྫུན་པ་ཡང་མྱེད་དོ། དེ་འདི་ལྟ་སྟེ་དཔེར་ན་རབ་འབྱོར་སྐྱེས་བུ་མུན་པར་ཞུགས་པ་ལྟར། གང་དངོས་པོར་ལྟུང་བས་སྦྱིན་པ་ཡོངས་སུ་གཏོང་བའི་བྱང་ཆུབ་སེམས་དཔར་བལྟའོ། འདི་ལྟ་སྡེ་དཔེར་ན་རབ་འབྱོར་མྱིག་དང་ལྡན་པའི་སྐྱེས་བུས། ནམ་ནངས་   PT 116-33 ཏེ་ཉི་མ་ཤར་ནས་གཟུགས་རྣམ་པ་མང་པོ་མཐོང་བ་དེ་བཞིན་དུ། གང་དངོས་པོར་མ་ལྷུང་བས་སྦྱིན་པ་ཡོངས་སུ་གཏོང་བའི་བྱང་ཆུབ་སེམས་དཔར་བལྟ་འོ། ཡང་རབ་འབྱོར་རིགས་ཀྱི་བུ་འམ། རིགས་ཀྱི་བུ་མོ། ཆོས་ཀྱི་རྣམ་གྲངས་འདི་འཛིན་པ་དང་འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དང༌། གཞན་དག་ལ་ཡང་རྒྱ་ཆེར་རབ་ཏུ་སྟོན་པ་དེ་དག་དེ་བཞིན་གཤེགས་པས་མཁྱེན། དེ་བཞིན་གཤེགས་པས་གཟིགས་ཏེ། སེམས་ཅན་དེ་དག་ཐམས་ཅད་ཚད་མྱེད་པའི་བསོད་ནམས་ཀྱི་ཕུང་པོ་སྐྱེད་པར་འགྱུར་རོ། ཡང་རབ་འབྱོར་སྐྱེས་པ་འམ་བུད་མྱེད། གང་གིས་སྔ་དྲོའི་དུས་ཀྱི་ཚེ། གང་གའི་ཀླུང་གི་བྱེ་མ་སྙེད་ཀྱི་  ༄། །ལུས་ཡོངས་སུ་བཏང་བ་དང༌། ཕྱིའི་དུས་དང༌། ཕྱི་དྲོའི་དུས་ཀྱི་ཚེ་ཡང༌། གང་གའི་ཀླུང་གི་བྱེ་མ་སྙེད་ཀྱི་ལུས་ཡོངས་སུ་བཏང་སྟེ། དེ་ལྟ་བུའི་ཚུལ་དུ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུ་བདག་གི་ལུས་ཡོངས་སུ་བཏང་བ་བས། གང་གིས་ཆོས་ཀྱི་རྣམ་གྲངས་འདི་ཐོས་ནས་མྱི་ཡོང་(ཡེང་)ན། དེ་དག་དེའི་གཞི་ལས་ཆེས་གྲངས་མེད་དཔག་ཏུ་མེད་པར་བསོད་ནམས་མང་དུ་སྐྱེད་ན། གང་འདྲི་(འབྲི་)བ་དང༌། འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དང༌། གཞན་དག་ལ་ཡང་རྒྱས་པར་རབ་ཏུ་སྟོན་པ་ལྟ་ཅི་སྨོས། ཡང་རབ་འབྱོར་ཆོས་ཀྱི་རྣམ་གྲངས་འདི། བསམ་གྱིས་མི་ཁྱབ་མཚུངས་པ་མྱེད་དེ། ཆོས་ཀྱི་   PT 116-34 རྣམ་གྲངས་འདི་ཐེག་པ་མཆོག་ལ་ཞུགས་པའི་སེམས་ཅན་རྣམས་ཀྱི་ཕྱིར། ཐེག་པ་དམ་པ་ལ་ཞུགས་པའི་སེམས་ཅན་རྣམས་ཀྱི་ཕྱིར། དེ་བཞིན་གཤེགས་པས་གསུངས་ཏེ། གང་ཆོས་ཀྱི་རྣམ་གྲངས་འདི་འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་པ་དང༌། གཞན་དག་ལ་ཡང་རྒྱས་པར་རབ་ཏུ་སྟོན་པ་དེ་དག་ནི་དེ་བཞིན་གཤེགས་པས་མཁྱེནད། དེ་བཞིན་གཤེགས་པས་གཟིགས་ཏེ། སེམས་ཅན་དེ་དག་ཐམས་ཅད་བསོད་ནམས་ཀྱི་ཕུང་པོ་དཔག་ཏུ་མྱེད་པ་དང་ལྡན་པར་འགྱུར། བསམ་གྱིས་མྱི་ཁྱབ། མཚུངས་པ་མྱེད། གཞལ་དུ་མྱེད། ཚད་མྱེད་པའི་བསོད་ནམས་ཀྱི་ཕུང་པོ་  ༄། །དང་ལྡན་པར་འགྱུརད་ཏེ། སེམས་ཅན་དེ་དག་ཐམས་ཅད་ངས་བྱང་ཆུབ་ཕྲག་པ་ལ་ཐོགས་པར་འགྱུར་རོ། དེ་ཅིའི་ཕྱིར་ཞེ་ན། རབ་འབྱོར་ཆུང་ངུ་ལ་དད་པས་ཆོས་ཀྱི་རྣམ་གྲངས་འདི་མཉམ་(མཉན)བར་མྱི་ནུས། བདག་ཏུ་ལྟ་བས་མ་ཡིན། སེམས་ཅན་དུ་ལྟ་བས་མ་ཡིན། སྲོག་ཏུ་ལྟ་བས་མ་ཡིན། གང་ཟག་དུ་ལྟ་བས་མཉམ་(ཉན་)པ་དང༌། འཛིན་པ་དང༌། འཆང་བ་དང༌། ཀློག་པ་དང༌། ཀུན་ཆུབ་པར་བྱེད་མྱི་ནུས་ཏེ་དེ་ནི་གནས་མྱེད་དོ། ཡང་རབ་འབྱོར་ཕྱོགས་གང་དུ་མདོ་འདི་སྟོན་པའི་ས་ཕྱོགས་དེ་ན། ལྷ་དང༌། མྱི་དང༌། ལྷ་མ་ཡིན་དུ་(དང་)བཅས་པའི་འཇིག་རྟེན་གྱིས་མཆོད་པར་འོས་པར་འགྱུར་རོ། །སའི་   PT 116-35 ཕྱོགས་དེ་ཕྱག་འཚལ་བར་འོས་པ་དང༌། བསྐོང་བ་བྱ་བར་འགྱུར་ཏེ། ས་ཕྱོགས་དེ་མཆོད་རྟེན་དུ་འགྱུར་རོ། རབ་འབྱོར་རིགས་ཀྱི་བུ་འམ། རིགས་ཀྱི་བུ་མོ་གང་འདི་ལྟ་བུའི་མདོ་སྡེ་འཆང་བ་དང༌། འཛིན་པ་དང༌། ཀློག་པ་དང༌། ཀུན་ཆུབ་པར་བྱེད་པ་དེ་དག་ཡོངས་ཀྱིས་བརྙེས་པར་འགྱུར། རབ་དུ་ཡོངས་ཀྱིས་བརྙེས་པར་འགྱུར་རོ། དེ་ཅིའི་ཕྱིར་ཞེ་ན། གང་སེམས་ཅད་དེ་དག་གི་ཚེ་རབས་སྔ་མའི་མྱི་དགེ་བའི་ལས་ངན་སོང་དུ་སྐྱེ་བར་འགྱུར་བའི་(པར་)བྱས་པ་དེ་དག་ཚེ་འདི་ལ་ཡོངས་ཀྱིས་བརྙེས་པས། ཚེ་རབ་སྔ་མའི་མི་དགེ་བའི་ལས་དེ་དག་བྱང་སྟེ་སངས་རྒྱས་ཀྱི་བྱང་ཆུབ་ཀྱང་འཐོབ་པར་འགྱུར་རོ།   ༄། །རབ་འབྱོར་ངས་མངོན་པར་ཤེས་པ་འདས་པའི་དུས་བསྐལ་པ་གྲངས་མྱེད་པ་བས་ཀྱང་ཆེས་གྲངས་མྱེད་པ་ན། མར་མྱེ་མཛད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཕ་རོལ་པས་ཀྱང་ཆེས་ཕ་རོལ་ན། སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུ་རྩ་བཞི་བྱུང་བ་དེ་དག་ངས་མཉེས་པར་བྱས་ཏེ། མཉེས་པར་བྱས་ནས་མ་མཉེས་པར་མ་བྱས་སོ། རབ་འབྱོར་གང་སངས་རྒྱས་བཅོམ་ལྡན་འདས་དེ་དག་ངས་མཉེས་པར་བྱས་ཏེ། མ་མཉེས་པར་མ་བྱས་པས། གང་ཕྱི་མའི་དུས་ལྔ་བརྒྱའི་ཐ་མར་གྱུརད་པ་ན། མདོ་འདི་འཆང་བ་དང༌། འཛིན་པ་དང༌། ཀློག་པ་དང༌། ཀུན་ཆུབ་   PT 116-36 པར་བྱེད་པ་འདིིིའི་བསོད་ནམས་ཀྱི་ཕུང་པོའི་གན་ན། རབ་འབྱོར་སྔ་མའི་བསོད་ནམས་ཀྱི་ཕུང་པོས་བརྒྱའི་ཆར་ཡང་མྱི་ཆོག །སྟོང་གི་ཆར་ཡང༌། བརྒྱ་སྟོང་གི་ཆར་ཡང༌། གྲངས་སུ་ཡང༌། བགྲང་བར་ཡང༌། ཆར་ཡང༌། དཔེར་ཡང༌། ཟླར་ཡང༌། རྒྱུར་ཡང་མྱི་བཟོད་དོ། རབ་འབྱོར་དེའི་ཚེ་གལ་ཏེ་གལ་ཏེ་རིགས་ཀྱི་བུ་འམ། རིགས་ཀྱི་བུ་མོ་དེ་དག་གི་བསོད་ནམས་ཀྱི་ཕུང་ཇི་ཙམ་རབ་ཏུ་འཛིན་པར་འགྱུར་བ། རིགས་ཀྱི་བུ་འམ། རིགས་ཀྱི་བུ་མོ་དེ་དག་གི་བསོད་ནམས་ཀྱི་ཕུང་པོ་ངས་བཤད་ན། སེམས་ཅན་རྣམས་མྱོས་པར་འགྱུརད་ཏེ། སེམས་འཁྲུགས་པར་འོང་ངོ། ཡང་རབ་འབྱོར་  ༄། །ཆོས་ཀྱི་རྣམ་གྲང་འདི་བསམ་གྱིས་མྱི་ཁྱབ་སྟེ། འདིའི་རྣམ་པར་སྨྱིན་པ་ཡང་བསམ་གྱིས་མི་ཁྱབ་བོ། དེ་ནས་བཅོམ་ལྡན་འདས་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལད་ཏོ། བཅོམ་ལྡན་འདས་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས། ཇི་ལྟར་གནས་པར་བགྱི། ཇི་ལྟར་བསྒྲུབ་པར་བགྱི། ཇི་ལྟར་སེམས་རབ་ཏུ་གཟུང་བར་བགྱི། བཅོམ་ལྡན་འདས་ཀྱིས་བཀའ་བསྩལ་པ། འདི་ལ་རབ་འབྱོར་བྱང་ཆུབ་སེམས་དཔའི་ཐེག་པ་ལ་ཡང་དག་ཞུགས་པས། ཇི་ལྟར་གནས་པར་བགྱི། ཇི་ལྟར་བསྒྲུབ་པར་བགྱི། ཇི་ལྟར་སེམས་རབ་ཏུ་གཟུང་བར་བགྱི། བཅོམ་ལྡན་འདས་ཀྱིས་བཀའ་བསྩལད་པ། འདི་ལ་རབ་འབྱོར་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས། འདི་ལྟར་བདག་གིས་སེམས་ཅནཐམས་ཅད་བསོད་   PT 116-37 ནམས་ཀྱི་ཕུང་པོའི་ལྷག་མ་ལུས་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་བཟླའོ། དེ་ལྟར་སེམས་ཅན་རྣམས་ཡོངས་སུ་མྱ་ངན་ལས་འདས་ཀྱང༌། སེམས་ཅན་གང་ཡང་ཡོངས་སུ་མྱ་ངན་ལས་བཟླས་(འདས་)པར་མྱི་འགྱུར་རོ་སྙམ་དུ་སེམས་བསྐྱེད་པར་བྱའོ། དེ་ཅིའི་ཕྱིར་ཞེ་ན། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་ཅན་དུ་འདུ་ཤེས་འཇུག །དེ་བྱང་ཆུབ་སེམས་དཔའ་ཞེས་མྱི་བྱའོ། གང་ཟག་གི་བར་དུ་འདུ་ཤེས་འཇུག་ན་ཡང་དེ་བྱང་ཆུབ་སེམས་དཔའ་ཞེས་མྱི་བྱའོ། དེ་ཅིའི་ཕྱིར་ཞེ་ན། རབ་འབྱོར་གང་བྱང་ཆུབ་སེམས་དཔའི་ཐེག་པ་ལ་ཡང་  ༄། །དག་པར་ཞུགས་ཤེས་བྱ་བའི་ཆོས་དེ་གང་ཡང་མྱེད་དོ། རབ་འབྱོར་འདི་ཇི་སྙམ་དུ་སེམས། གང་དེ་བཞིན་གཤེགས་པས་མར་མྱེ་མཛད་དེ་བཞིན་གཤེགས་པ་ལས། བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་ཡོད་དམ། དེ་སྐད་ཅེས་བཀའ་བསྩལ་ནས། བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། བཅོམ་ལྡན་འདས་གང་དེ་བཞིན་གཤེགས་པ་མར་མྱེ་མཛད་དེ་བཞིན་གཤེགས་པ་ལས། བླ་ན་མྱེད་པ་ཡང་དག་རྫོགས་པའི་བྱང་ཆུབ་མངོན་བར་རྫོགས་པའི་  PT 116-38 སངས་རྒྱས་པའི་ཆོས་དེ་གང་ཡང་མ་མཆིས་སོ། དེ་སྐད་ཅེས་གསོལ་ནས། བཅོམ་ལྡན་འདས་ཀྱི་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་བསྩལད་ཏོ། དེ་དེ་བཞིན་ནོ། རབ་འབྱོར་དེ་དེ་བཞིན་ཏེ། གང་དེ་བཞིན་གཤེགས་པས་མར་མྱེ་མཛད་དེ་བཞིན་གཤེགས་པ་ལས། བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མྱེད་དོ། གལ་ཏེ་རབ་བྱོར་དེ་བཞིན་གཤེགས་པས་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་ཡོད་ན། མར་མྱེ་མཛད་དེ་བཞིན་གཤེགས་པས། ང་ལ་བྲམ་ཟེའི་ཁྱེའུ་ཁྱོད་  ༄། །མ་འོངས་པའི་དུས་ན་ཤཀ་ཀྱ་ཐུབ་པ་ཞེས་བྱ་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ་ཞེས་ལུང་མྱི་བསྟན་པ་ཞིག་ན། གང་གི་ཕྱིར་རབ་འབྱོར་དེ་བཞིན་གཤེགས་པས། བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་དུ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མྱེད་པས། དེའི་ཕྱིར་མར་མྱེ་མཛད་དེ་བཞིན་གཤེགས་པས། ང་ལ་བྲམ་ཟེའི་ཁྱེའུ་ཁྱོད་མ་འོངས་པའི་དུས་ན། ཤཀ་ཀྱ་ཐུབ་པ་ཞེས་བྱ་བ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་   PT 116-39 རོ་ཞེས་ལུང་བསྟནད་ཏོ། དེ་ཅིའི་ཕྱིར་ཞེ་ན་རབ་འབྱོར། དེ་བཞིན་གཤེགས་པ་ཞེས་བྱ་བ་ནི། ཡང་དག་པ་དེ་བཞིན་ཉིད་ཀྱི་ཚིགས་བླ་དགས་སོ། རབ་འབྱོར་གང་ལ་ལ་ཞིག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས། བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་དུ་མངོན་པར་རྫོགས་པར་སངས་རྒྱས་ཤེས་ཟེར་ན། དེ་མྱི་བདེན་པར་སྨྲ་བ་ཡིན་ནོ། དེ་ཅིའི་ཕྱིར་ཞེ་ན། རབ་འབྱོར་གང་དེ་བཞིན་གཤེགས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པའི་སངས་རྒྱས་པའི་ཆོས་དེ་གང་མྱེད་  ༄། །དོ། རབ་འབྱོར་དེ་བཞིན་གཤེགས་པས་ཆོས་གང་ཡང་མངོན་པར་རྫོགས་པར་སངས་རྒྱས་པ་དེ་ལ༌། བདེན་པ་ཡང་མྱེད། བརྫུན་པ་ཡང་མྱེད་དེ་དེ་བས་ན་དེ་བཞིན་གཤེགས་པ་ནི་ཆོས་ཐམས་ཅད་སངས་རྒྱས་ཀྱི་ཆོས་ཤེས་གསུང་ངོ༌། རབ་འབྱོར་ཆོས་ཐམས་ཅད་ཅེས་བྱ་བ་ནི། དེ་དག་ཐམས་ཅད་ཆོས་མྱེད་པ་ཡིན་ཏེ། དེ་བས་ན་ཆོས་ཐམས་ཅད་སངས་རྒྱས་ཀྱི་ཆོས་ཤེས་བྱའོ། འདི་ལྟ་སྟེ་དཔེར་ན་རབ་འབྱོར་སྐྱེས་བུ་ཞིག་ལུས་དང་ལྡན་ཞིང་ལུས་ཆེན་པོར་གྱུར་པ་བཞིན་ནོ། ཚེ་དང་ལྡན་པ་རབ་འབྱོར་གྱིས་གསོལད་པ། བཅོམ་ལྡན་   PT 116-40 འདས་དེ་བཞིན་གཤེགས་པས། གང་སྐྱེས་བུ་ལུས་དང་ལྡན་ཞིང་ལུས་ཆེན་པོ་གསུངས་པ་དེ། དེ་བཞིན་གཤེགས་པས་ལུས་མ་མཆིས་པར་གསུངས་ཏེ། དེ་བས་ན་ལུས་དང་ལྡན་པ་ལུས་ཆེན་པོ་ཞེས་བགྱིའོ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་དེ་བཞིན་ཏེ། བྱང་ཆུབ་སེམས་དཔའ་གང་འདི་སྐད་དུ། བདག་གིས་སེམས་ཅན་རྣམས་ཡོངས་སུ་མྱ་ངན་ལས་བཟླའོ་ཞེས་ཟེར་ན། དེ་བྱང་ཆུབ་སེམས་དཔའ་ཞེས་མྱི་བྱའོ། དེ་ཅིའི་ཕྱིར་ཞེ་ན། རབ་འབྱོར་གང་བྱང་ཆུབ་སེམས་དཔའ་ཞེས་བྱ་བའི་ཆོས་དེ་གང་ཡང་ཡོད་དམ། རབ་འབྱོར་  ༄། །གྱིས་གསོལད་པ། བཅོམ་ལྡན་འདས་དེ་མ་མཆིས་སོ། བཅོམ་ལྡན་འདས་ཀྱིས་བཀའ་བསྩལ་པ། དེ་བས་ན་དེ་བཞིན་གཤེགས་པ་ནི་ཆོས་ཐམས་ཅད་སེམས་ཅན་མྱེད། སྲོག་མྱེད། གང་ཟག་མྱེད་དོ་ཞེས་གསུང་ངོ༌། རབ་འབྱོར་བྱང་ཆུབ་སེམས་དཔའ་གང་འདི་སྐད་དུ། བདག་གིས་ཞིང་བཀོད་པ་རྣམས་བསྒྲུབ་བོ་ཞེས་ཟེར་བ་དེ་ཡང་དེ་བཞིན་དུ་བརྗོད་པར་བྱའོ། དེ་ཅིའི་ཕྱིར་ཞེ་ན། རབ་འབྱོར་ཞིང་བཀོད་པ་རྣམས། ཞིང་བཀོད་པ་རྣམས་ཤེས་བྱ་བ་དེ་དག །བཀོད་པ་མྱེད་པར་དེ་བཞིན་གཤེགས་པས་གསུངས་ཏེ། དེའི་ཕྱིར་   PT 116-41 ཞིང་བཀོད་པ་རྣམས་ཤེས་བྱའོ། རབ་འབྱོར་བྱང་ཆུབ་སེམས་དཔའ་གང་ཆོས་རྣམས་བདག་མྱེད་པ། ཆོས་རྣམས་ནི་བདག་མྱེད་པའོ་ཞེས་མོས་པ་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་བརྗོད་དོ། རབ་འབྱོར་འདི་ཇི་སྙམ་དུ་སེམས། དེ་བཞིན་གཤེགས་པ་ལ་ཤའི་སྤྱན་མངའ་འམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་བཞིན་ཏེ། དེ་བཞིན་གཤེགས་པ་ལ་ཤའི་སྤྱན་མངའ་འོ། བཅོམ་ལྡན་འདས་ཀྱིས་བཀའ་བསྩལ་པ།   ༄། །རབ་འབྱོར་འདི་ཇི་སྙམ་དུ་སེམས། དེ་བཞིན་གཤེགས་པ་ལ་ལྷའི་སྤྱན་མངའ་འམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་བཞིན་ཏེ། དེ་བཞིན་གཤེགས་པ་ལ་ལྷའི་སྤྱན་མངའ་འོ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་འདི་ཇི་སྙམ་དུ་སེམས། དེ་བཞིན་གཤེགས་པ་ལ་ཤེས་རབ་ཀྱི་སྤྱན་མངའ་འམ། རབ་འབྱོར་གྱིས་གསོལད་པ། བཅོམ་ལྡན་འདས་དེ་དེ་བཞིན་ཏེ། དེ་བཞིན་གཤེགས་པ་ལ་ཤེས་རབ་ཀྱི་སྤྱན་མངའ་འོ། བཅོམ་ལྡན་འདས་ཀྱི་བཀའ་བསྩལ་པ། རབ་འབྱོར་འདི་ཇི་སྙམ་དུ་སེམས།    PT 116-42 དེ་བཞིན་གཤེགས་པ་ལ་ཆོས་ཀྱི་སྤྱན་མངའ་འམ། རབ་འབྱོར་གྱིས་གསོལད་པ། བཅོམ་ལྡན་འདས་དེ་དེ་བཞིན་ཏེ། དེ་བཞིན་གཤེགས་པ་ལ་ཆོས་ཀྱི་སྤྱན་མངའ་འོ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་འདི་ཇི་སྙམ་དུ་སེམས། དེ་བཞིན་གཤེགས་པ་ལ་སངས་རྒྱས་ཀྱི་སྤྱན་མངའ་འམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་བཞིན་ཏེ། དེ་བཞིན་གཤེགས་པ་ལ་སངས་རྒྱས་ཀྱི་སྤྱན་མངའ་འོ། བཅོམ་ལྡན་འདས་ཀྱིས་བཀའ་བསྩལ་པ།   ༄། །རབ་འབྱོར་འདི་ཇི་སྙམ་དུ་སེམས། གང་གའི་ཀླུང་གི་བྱེ་མ་ཇི་སྙེད་ཀྱི་གང་གའི་ཀླུང་དུ་གྱུར་པ། དེ་དག་བྱེ་མ་ཇི་སྙེད་པ་དེ་སྙེད་ཀྱི་འཇིག་རྟེན་གྱི་ཁམས་སུ་གྱུར་ན། འཇིག་རྟེན་གྱི་ཁམས་དེ་དག་ཇི་མང་བ་ཡིན་ནམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་བཞིན་ཏེ། འཇིག་རྟེན་ཁམས་དེ་དག་མང་བ་ལགས་སོ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་འཇིག་རྟེན་གྱི་ཁམས་དེ་དག་ན། སེམས་ཅན་ཇི་སྙེད་པ་དེ་དག་གི་བསམ་པ་ཐ་དད་པའི་སེམས་ཀྱི་རྒྱུན་ངས་རབ་ཏུ་ཤེས་སོ། དེ་ཅིའི་ཕྱིར་ཞེ་ན།   PT 116-43 རབ་འབྱོར་སེམས་ཀྱི་རྒྱུན་སེམས་ཀྱི་རྒྱུན་ཅེས་བྱ་བ་དེ། རྒྱུན་མྱེད་པར་དེ་བཞིན་གཤེགས་པས་གསུངས་ཏེ། དེའི་ཕྱིར་སེམས་ཀྱི་རྒྱུན་ཅེས་བགྱིའོ། དེ་ཅི་ཕྱིར་ཞེ་ན། རབ་འབྱོར། འདས་པའི་སེམས་ཀྱང་དམིགས་སུ་མེད། མ་འོངས་པའི་སེམས་ཀྱང་དམྱིགས་སུ་མེད། ད་ལྟར་བྱུང་བའི་སེམས་ཀྱང་དམྱིགས་སུ་མེད་དོ། རབ་འབྱོར་འདི་ཇི་སྙམ་དུ་སེམས། གང་སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ། སྦྱིན་པ་བྱིན་བ་ན། རིགས་ཀྱི་བུ་འམ་རིགས་ཀྱི་བུ་མོ་དག་དེའི་གཞི་ལས་  ༄། །བསོད་ནམས་མང་དུ་སྐྱེད་དམ། རབ་འབྱོར་གྱིས་གསོལ་པ། མང་ངོ༌། བཅོམ་ལྡན་འདས་མང་ངོ༌། བདེ་བར་གཤེགས་པ་བཅོམ་ལྡན་འདས་ཀྱིས་བཀའ་བསྩལ་པ། དེ་དེ་བཞིན་ནོ། རབ་འབྱོར་དེ་དེ་བཞིན་ཏེ། རིགས་ཀྱི་བུ་འམ་རིགས་ཀྱི་བུ་མོ་དེའི་གཞི་ལས་བསོད་ནམས་ཀྱི་ཕུང་པོ་མང་དུ་སྐྱེད་དོ། གལ་ཏེ་རབ་འབྱོར་བསོད་ནམས་ཀྱི་ཕུང་པོ་གྱུརད་ན། བསོད་ནམས་ཀྱི་ཕུང་པོ་བསོད་ནམས་ཀྱི་ཕུང་པོ་ཞེས་དེ་བཞིན་གཤེགས་པ་མྱི་གསུང་ངོ༌། རབ་འབྱོར་འདི་ཇི་སྙམ་དུ་སེམས། གཟུགས་ཀྱི་སྐུ་ཡོངས་སུ་རྫོགས་པས་དེ་བཞིན་གཤེགས་   PT 116-44 པར་བལྟ་འམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། གཟུགས་ཀྱི་སྐུ་ཡོངས་སུ་རྫོགས་པས་དེ་བཞིན་གཤེགས་པས་མི་བལྟའོ། དེ་ཅིའི་སླད་དུ་ཞེ་ན། གཟུགས་ཀྱི་སྐུ་ཡོངས་སུ་རྫོགས་པ། གཟུགས་ཀྱི་སྐུ་ཡོངས་སུ་རྫོགས་པ་ཞེས་བགྱི་བ་ཡོངས་སུ་རྫོགས་པ་མ་མཆིས་པར་དེ་བཞིན་གཤེགས་པས་གསུངས་ཏེ། དེ་བས་ན་གཟུགས་ཀྱི་སྐུ་ཡོངས་སུ་རྫོགས་པ་ཞེས་བགྱིའོ། བཅོམལྡན་འདས་ཀྱིས་བཀའ་བསྩལ་པ། རབ་འབྱོར་འདི་ཇི་སྙམ་དུ་སེམས། མཚན་ཕུན་སུམ་ཚོགས་པས། དེ་བཞིན་གཤེགས་  ༄། །པར་བལྟ་འམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། མཚན་ཕུན་སུམ་ཚོགས་པས་དེ་བཞིན་གཤེགས་པར་མྱི་བལྟའོ། དེ་ཇིའི་སླད་དུ་ཞེ་ན། དེ་བཞིན་གཤེགས་པས་གང་མཚན་ཕུན་སུམ་ཚོགས་པར་གསུངས་པ་དེ། མཚན་ཕུན་སུམ་ཚོགས་པ་མ་མཆིས་པར། དེ་བཞིན་གཤེགས་པས་གསུངས་པ་དེ་དེ་བས་ན་མཚན་ཕུན་སུམ་ཚོགས་པ་ཞེས་བགྱིའོ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་འདི་ཇི་སྙམ་དུ་སེམས། དེ་བཞིན་གཤེགས་པ་འདི་ལྟར་ངས་ཆོས་བསྟན་པར་   PT 116-45 དགོངས་སོ་སྙམ་ན། རབ་འབྱོར་དེ་ལྟར་མྱི་བལྟ་སྟེ། གང་བཞིན་གཤེགས་པས་བསྟན་པའི་ཆོས་དེ་གང་ཡང་མྱེད་དོ། རབ་འབྱོར་གང་འདི་སྐད་དུ། དེ་བཞིན་གཤེགས་པས་ཆོས་བསྟན་ཏོ་ཞེས་ཟེར་ན། རབ་འབྱོར་མྱེད་པ་དང་ལོག་པར་ཟིན་པས་ང་ལ་བསྐུར་བར་འགྱུར་རོ། དེ་ཅིའི་ཕྱིར་ཞེ་ན། རབ་འབྱོར་ཆོས་བསྟན་པ་ཆོས་བསྟན་པ་ཞེས་བྱ་བ་དམྱིགས་པར་འགྱུར་བའི་ཆོས་དེ་གང་ཡང་མྱེད་དོ། དེ་ནས་བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལད་ཏོ། བཅོམ་ལྡན་འདས་མ་འོངས་པའི་དུས་ན་  ༄། །སེམས་ཅན་གང་ལ་ལ་འདི་ལྟ་བུའི་ཆོས་བཤད་པ་ཐོས་ནས། མངོན་པར་དད་པར་འགྱུར་བ་མཆིས་སམ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་དེ་དག་ནི་སེམས་ཅན་ཡང་མ་ཡིན། སེམས་ཅན་མེད་པ་ཡང་མ་ཡིན་ནོ། དེ་ཅིའི་ཕྱིར་ཞེ་ན། རབ་འབྱོར་སེམས་ཅན་རྣམས་ཤེས་བྱ་བ་ནི། དེ་བཞིན་གཤེགས་པས་དེ་དག་སེམས་ཅན་མྱེད་པར་གསུངས་ཏེ། དེའི་ཕྱིར་སེམས་ཅན་རྣམས་ཤེས་བྱའོ། རབ་འབྱོར་འདི་ཇི་སྙམ་དུ་སེམས། གང་དེ་བཞིན་གཤེགས་པས་བླ་ན་མྱེད་པ། ཡང་དག་པར་རྫོགས་   PT 116-46 པའི་བྱང་ཆུབ་མངོན་པར་རྫོགས་པའི་སངས་རྒྱས་པའི་ཆོས་དེ་གང་ཡང་ཡོད་དམ། ཚེ་དང་ལྡན་པ་རབ་འབྱོར་གྱིས་གསོལ་པ། བཅོམ་ལྡན་འདས་གང་དེ་བཞིན་གཤེགས་པས་བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པའི་ཆོས་དེ་གང་ཡང་མ་མཆིས་སོ། བཅོམ་ལྡན་འདས་ཀྱིས་བཀའ་བསྩལ་པ། དེ་དེ་བཞིན་ནོ། རབ་འབྱོར་དེ་དེ་བཞིན་ཏེ། དེ་ལ་ཆོས་ཆུང་ཟད་ཀྱང་མྱེད་ཅིང་མྱི་དམྱིགས་ཏེ། དེའི་ཕྱིར་བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་ཅེས་བྱའོ། ཡང་རབ་འབྱོར་ཆོས་དེ་ནི་མཉམ་  ༄། །བ་སྟེ། དེ་ལ་མྱི་མཉམ་བ་གང་ཡང་མྱེད་དོ། དེའི་ཕྱིར་བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་ཅེས་བྱའོ། བླ་ན་མྱེ་པ་ཡང་དག་པར་རྫོགས་པའི་བྱང་ཆུབ་དེ་སྲོག་མྱེད་པ་དང༌། སེམས་ཅན་མྱེད་པ་དང༌། གང་ཟག་མྱེད་པར་མཉམ་པ་སྟེ། དགེ་བའི་ཆོས་ཐམས་ཅད་ཀྱིས་མངོན་པར་རྫོགས་པར་འཚང་རྒྱའོ། དགེ་བའི་ཆོས་རྣམས་དགེ་བའི་ཆོས་རྣམས་ཤེས་བྱ་བ་དེ་དག་ནི། རབ་འབྱོར་དེ་བཞིན་གཤེགས་པས་ཆོས་མྱེད་པར་གསུངས་ཏེ། དེའི་ཕྱིར་དགེ་བའི་ཆོས་རྣམས་ཤེས་བྱའོ། ཡང་རབ་འབྱོར་བྱང་ཆུབ་སེམས་དཔའ་གང་   PT 116-47 གིས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རི་རབ་རིའི་རྒྱལ་པོ་རྣམས་ཇི་སྙེད་པ་དེ་ཙམ་དུ་རིན་པོ་ཆེ་སྣ་བདུན་གྱིས་ཕུང་པོར་མངོན་པར་བསྡུས་ཏེ་སྦྱིན་པ་བྱིན་པ་བས། གང་གིས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་བཟུང་ནས། གཞན་དག་ལ་ཡང་བསྟན་ན། རབ་འབྱོར་བསོད་ནམས་ཀྱི་ཕུང་པོ་འདི་ལ་སྔ་མའི་བསོད་ནམས་ཀྱི་ཕུང་པོས་བརྒྱན་པའི་ཆར་ཡང་མྱི་ཕོད་པ་ནས། དཔེའི་བར་དུ་མི་བཟོད་དོ། རབ་འབྱོར་འདི་ཇི་སྙམ་དུ་སེམས། དེ་བཞིན་  ༄། །གཤེགས་པ་འདི་ལྟར་ངས་སེམས་ཅན་རྣམས་བཀྲོལ་ལོ་སྙམ་དུ་དགོངས་པར་འཛིན་ན། རབ་འབྱོར་དེ་ལྟར་མྱི་བལྟའོ། དེ་ཅིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པས་བཀྲོལ་བའི་སེམས་ཅན་དེ་གང་ཡང་མྱེད་དོ། རབ་འབྱོར་གལ་ཏེ་དེ་བཞིན་གཤེགས་པས་སེམས་ཅན་གང་ཡང་བཀྲོལ་བར་གྱུར་ན། དེ་ཉིད་དེའི་བདག་ཏུ་འཛིན་པར་འགྱུར་རོ། སེམས་ཅན་དུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་ཏུ་འཛིན་པར་འགྱུར་རོ། རབ་འབྱོར་བདག་དུ་འཛིན་ཅེས་བྱ་བ་དེ་འཛིན་པ་མྱེད་པར་དེ་བཞིན་གཤེགས་པས་གསུངས་    PT 116-48 མོད་ཀྱི། དེ་བྱིས་པ་སོ་སོའི་སྐྱེ་བོ་རྣམས་ཀྱིས་བཟུང་ངོ༌། རབ་འབྱོར་བྱིས་པ་སོ་སོའི་སྐྱེ་བོ་རྣམས་ཤེས་བྱ་བ་དེ་དག །སྐྱེ་བོ་མྱེད་པར་དེ་བཞིན་གཤེགས་པས་གསུངས་ཏེ། དེའི་ཕྱིར་བྱིས་པ་སོ་སོའི་སྐྱེ་བོ་རྣམས་ཤེས་བྱ་འོ། རབ་འབྱོར་འདི་ཇི་སྙམ་དུ་སེམས། མཚན་ཕུན་སུམ་ཚོགས་པས་དེ་བཞིན་གཤེགས་པར་བལྟ་འམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། མཚན་ཕུན་སུམ་ཚོགས་པས་དེ་བཞིན་གཤེགས་པར་མྱི་བལྟ་འོ། བཅོམ་ལྡན་འདས་ཀྱིས་བཀའ་བསྩལ་པ། བཅོམ་ལྡན་འདས་དེ་མ་ལགས་  ༄། །སོ། གལ་ཏེ་རབ་འབྱོར་མཚན་ཕུན་སུམ་ཚོགས་པས། དེ་བཞིན་གཤེགས་པར་བལྟ་བར་གྱུར་ན། འཁོར་ལོས་བསྒྱུར་བའི་རྒྱལ་པོ་ཡང་དེ་བཞིན་གཤེགས་པར་འགྱུར་ཏེ། དེ་བས་ན་མཚན་ཕུན་སུམ་ཚོགས་པས་དེ་བཞིན་གཤེགས་པར་མྱི་བལྟ་འོ། དེ་ནས་ཚེ་དང་ལྡན་པ་རབ་འབྱོར་གྱིས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། བཅོམ་ལྡན་འདས་བདག་གིས་ཇི་ལྟར་བཅོམ་ལྡན་འདས་ཀྱིས་གསུངས་པའི་དོན་འཚལ་བ་ལྟར་ན། མཚན་ཕུན་སུམ་ཚོགས་པས་དེ་བཞིན་གཤེགས་པར་མྱི་བལྟ་འོ། དེ་ནས་བཅོམ་ལྡན་འདས་ཀྱིས་   PT 116-49 དེའི་ཚེ་ཚིགས་སུ་བཅད་པ་འདི་གསུངས་སོ། གང་རྣམས་ང་ལ་གཟུགས་མཐོང་བ། །གང་དག་ང་ལ་སྒྲར་ཤེས་པ། །ལོག་པས་སྤོ་བར(པའི་ལམ་དུ་)་ཞུགས་པ་སྟེ། །སྐྱེ་བོ་དེ་ཡི་(ཡིས་)ང་མྱི་མཐོང༌། །ཆོས་ཉིད་དུ་ནི་སངས་རྒྱས་བལྟ། །འདྲེན་པ་རྣམས་ནི་ཆོས་ཀྱི་སྐུ། །ཆོས་ཉིད་རིག་པར་མྱི་ནུས་ཏེ། །དེ་དག་རྣམ་པར་ཤེས་མྱི་ནུས། །རབ་འབྱོར་འདི་ཇི་སྙམ་དུ་སེམས། །མཚན་ཕུན་སུམ་ཚོགས་པས་དེ་བཞིན་གཤེགས་པ་བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་སྙམ་དུ་འཛིན་ན། རབ་འབྱོར་དེ་ལྟར་མྱི་བལྟའོ། རབ་  ༄། །འབྱོར་མཚན་ཕུན་སུམ་ཚོགས་པ་ནི་དེ་བཞིན་གཤེགས་པ་བླ་ན་མྱེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་མྱེད་དོ། རབ་འབྱོར་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པའི་རྣམས་ཀྱིས། ཆོས་གག་ཀྱང་རྣམ་པར་བཤིག་པ་འམ་ཆད་པར་བཏགས་པ་སྙམ་དུ་ཁྱོད་དེ་ལྟར་འཛིན་ན་རབ་འབྱོར་དེ་ལྟར་མྱི་བལྟ་འོ། བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པ་རྣམས་ཀྱིས་ཆོས་གག་ཀྱང་རྣམ་པར་བཤིག་པ་འམ་ཆད་པར་བཏགས་པ་མྱེད་དོ། ཡང་རབ་འབྱོར་རིགས་ཀྱི་བུ་འམ། རིགས་ཀྱི་བུ་   PT 116-50 མོ་གང་གིས་གང་གའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་རབ་ཏུ་གང་བར་བྱས་ཏེ་སྦྱིན་པ་བྱིན་བ་བས། བྱང་ཆུབ་སེམས་དཔའ་གང་གིས་ཆོས་རྣམས། བདག་མྱེད་སྐྱེ་བ་མྱེད་པ་ལ་བཟོད་པ་རབ་ཏུ་ཐོབ་ན། དེ་དག་དེའི་གཞི་ལས་བསོད་ནམས་ཀྱི་ཕུང་པོ་ཆེས་མང་དུ་བསྐྱེད་དོ། ཡང་བྱང་ཆུབ་སེམས་དཔས་བསོད་ནམས་ཀྱི་ཕུང་པོ་ཀུན་མྱི་གཟུང་ངོ༌། ཚེ་དང་ལྡན་པ་རབ་འབྱོར་གྱིས་གསོལ་པ། བཅོམ་ལྡན་འདས་བྱང་ཆུབ་སེམས་དཔའ་བསོད་ནམས་ཀྱི་ཕུང་པོ་ཀུན་གཟུང་བར་མྱི་བགྱི་འམ། བཅོམ་ལྡན་འདས་ཀྱིས་  ༄། །བཀའ་བསྩལ་པ། རབ་འབྱོར་ཀུན་གཟུང་མོད་ཀྱི། ལོག་པར་མྱི་གཟུང་སྟེ། དེའི་ཕྱིར་ཀུན་གཟུང་ཞེས་བྱའོ། ཡང་རབ་འབྱོར་གང་ལ་ལ་ཞིག་དེ་བཞིན་གཤེགས་པ་བཞུད་དམ་བྱོན་ཏམ་ཞེས་བཞེངས་སམ་བཞུགས་སམ། མནལ་པ་མཛད་དོ་ཞེས་དེ་སྐད་ཟེར་ན། དེ་ངས་བཤད་པའི་དོན་མྱི་ཤེས་སོ། དེ་ཅིའི་ཕྱིར་ཞེ་ན། རབ་འབྱོར་དེ་བཞིན་གཤེགས་པ་ཞེས་བྱ་བ་ནི། གར་ཡང་མྱི་བཞུད། གང་ནས་ཀྱང་མ་བྱོན་ཏེ། དེའི་ཕྱིར་དེ་བཞིན་གཤེགས་པ་དགྲ་བཅོམ་པ་ཡང་དག་པའི་སངས་རྒྱས་ཤེས་བྱའོ། ཡང་རབ་འབྱོར་རིགས་ཀྱི་བུ་འམ། རིགས་ཀྱི་བུ་མོ་   PT 116-51 གང་གིས་སྟོང་སུམ་གྱི་སྟོང་ཆེན་པོ་འཇིག་རྟེན་གྱི་ཁམས་ཀྱི་སའི་རྡུལ་རྣམས་ཇི་སྙེད་པ་དེ་འདི་ལྟ་སྟེ། རྡུལ་ཕྲ་རབ་ཀྱི་ཚོགས་བཞིན་བྱེ་མར་བྱས་ན། རབ་འབྱོར་འདི་ཇི་སྙམ་དུ་སེམས། རྡུལ་ཕྲ་རབ་ཀྱི་ཚོགས་དེ་མང་བ་ཡིན་ནམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་དེ་བཞིན་ཏེ། རྡུལ་ཕྲ་རབ་ཀྱི་ཚོགས་དེ་མང་བ་ལགས་སོ། དེ་ཇིའི་སླད་དུ་ཞེ་ན། གལ་ཏེ་བཅོམ་ལྡན་འདས་དེ་དག་ཚོགས་ལགས་ན། བཅོམ་ལྡན་འདས་ཀྱིས་རྡུལ་ཕྲལ་རབ་ཀྱི་ཚོགས་ཤེས་བཀའ་མྱི་བསྩལ་ཏོ། དེ་ཅིའི་སླད་དུ་ཞེ་ན།   ༄། །བཅོམ་ལྡན་འདས་ཀྱིས། གང་རྡུལ་ཕྲ་རབ་ཀྱི་ཚོགས་སུ་གསུངས་པ་དེ་ཚོགས་མ་མཆིས་པར་དེ་བཞིན་གཤེགས་པས་གསུངས་ཏེ། དེ་བས་ན་རྡུལ་ཕྲ་རབ་ཀྱི་ཚོགས་ཤེས་བགྱིའོ། གང་དེ་བཞིན་གཤེགས་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་གསུང་པ་དེ། ཁམས་མ་མཆིས་པར་དེ་བཞིན་གཤེགས་པས་གསུངས་ཏེ། དེ་བས་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཤེས་བགྱི་འོ། དེ་ཅིའི་སླད་དུ་ཞེ་ན། གལ་ཏེ་བཅོམ་ལྡན་འདས་ཁམས་དེ་མཆིས་པར་གྱུར་ན། དེ་ཉིད་རིལ་པོར་   PT 116-52 འཛིན་པར་གྱུརད་ཏོ། དེ་བཞིན་གཤེགས་པས་རིལ་པོ་འཛིན་པར་གསུངས་པ་དེ་འཛིན་པ་མ་མཆིས་པར། དེ་བཞིན་གཤེགས་པས་གསུངས་ཏེ། དེ་བས་ན་རིལ་པོར་འཛིན་པ་ཞེས་བགྱི་འོ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་རིལ་པོར་འཛིན་པ་དེ་ནི་ཐ་སྙད་དེ། ཆོས་དེ་ནི་བརྗོད་དུ་མྱེད་པ་ཡིན་ཏེ། དེ་ཡང་བྱིས་པ་སོ་སོའི་སྐྱེ་བོ་རྣམས་ཀྱིས་བཟུང་ངོ༌། རབ་འབྱོར་སུ་གང་ཡང་འདི་སྐད་དུ། དེ་བཞིན་གཤེགས་པས་གསུང་བདག་ཏུ་བལྟ་བར་གསུངས། དེ་བཞིན་གཤེགས་པས་  ༄། །སེམས་ཅན་དུ་བལྟ་བ་དང༌། སྲོག་ཏུ་བལྟ་བ་དང༌། གང་ཟག་དུ་བལྟ་བར་གསུང་པ་ཞེས་ཟེར་ན། རབ་འབྱོར་ཡང་དག་པར་སྨྲ་བས་སྨྲ་བ་མ་ཡིན་ནམ། རབ་འབྱོར་གྱིས་གསོལ་པ། བཅོམ་ལྡན་འདས་དེ་མ་ལགས་སོ། བདེ་བར་གཤེགས་པ་དེ་ཇིའི་སླད་དུ་ཞེ་ན། བཅོམ་ལྡན་འདས་གང་དེ་བཞིན་གཤེགས་པས་བདག་ཏུ་བལྟ་བར་གསུངས་པ་དེ། ལྟ་བ་མ་མཆིས་པར་དེ་བཞིན་གཤེགས་པས་གསུང་ཏེ། དེ་བས་ན་བདག་ཏུ་ལྟ་བ་ཞེས་བགྱིའོ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་འདི་ལྟར་བྱང་    PT 116-53 ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པས་ཆོས་ཐམས་ཅད་ཤེས་པར་བྱ། མོས་པར་བྱ་སྟེ་ཅི་ནས་ཆོས་སུ་འདུ་ཤེས་པ་ལ་ཡང་མྱི་གནས་པ་དེ་ལྟར་མོས་པར་བྱའོ། དེ་ཅིའི་ཕྱིར་ཞེ་ན་ཆོས་སུ་འདུ་ཤེས་ཆོས་སུ་འདུ་ཤེས་ཤེས་བྱ་བ་དེ་རབ་འབྱོར་འདུ་ཤེས་མྱེད་པར་དེ་བཞིན་གཤེགས་པས་གསུངས་ཏེ། དེའི་ཕྱིར་འདུ་ཤེས་ཞེས་བྱའོ། ཡང་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་གང་གིས་འཇིག་རྟེན་གྱི་ཁམས་གྲངས་མྱེད་དཔག་ཏུ་མྱེད་པ་རིན་པོ་ཆེ་སྣ་བདུན་གྱིས་རབ་ཏུ་གང་བར་  ༄། །བྱས་ཏེ་སྦྱིན་པ་བྱིན་བ་བས། རིགས་ཀྱི་བུ་འམ། རིགས་ཀྱི་བུ་མོ་གང་གིས། །ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས། ཐ་ན་ཚིགས་བཞི་པའི་ཚིགས་སུ་བཅད་པ་ཙམ་བཟུང་ནས། འཛིན་ཏམ་ཀློག་གམ། ཀུན་ཆུབ་པར་བྱེད་དམ། གཞན་དག་ལ་ཡང་རྒྱས་པར་རབ་ཏུ་སྟོན་ན། དེ་དག་དེའི་གཞི་ལས་བསོད་ནམས་ཆེས་གྲངས་མྱེད་དཔག་ཏུ་མྱེད་པར་སྐྱེད་དོ། ཇི་ལྟར་ཡང་དག་པར་རབ་ཏུ་སྟོན་ཆེ་ན། ཇི་ལྟར་ཡང་དག་པར་རབ་ཏུ་མྱི་སྟོན་པ་བཞིན་དུ་སྟེ། དེའི་ཕྱིར་ཡང་དག་པར་རབ་ཏུ་སྟོན་པ་ཞེས་བྱའོ།    PT 116-54 སྐར་མ་རབ་རིབ་མར་མྱེ་དང༌། །སྒྱུ་མ་ཟིལ་པ་ཆུ་བུར་དང༌། །རྨི་ལམ་གློག་དང་སྤྲིན་ལྟ་བུར། །འདུས་བྱས་ཐམས་ཅད་དེ་ལྟར་བལྟ། །བཅོམ་ལྡན་འདས་དགྱེས་ཤིང་དེ་སྐད་ཅེས་བཀའ་བསྩལ་ཏོ། གནས་བརྟན་རབ་འབྱོར་དང༌། དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་དང༌། ལྷ་དང་མྱི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་  ༄། །རྡོ་རྗེ་གཅོད་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།  ༈ ཐེག་པ་ཆེ་ཆུང་གི་ཁྱད་བར་དང༌། འཇུག་པའི་སྒོ་དང༌། སོ་སོའི་མཚན་ཉིད་མདོ་ཙམ་དུ་བསྟན་ན། ཐེག་པ་ཆུ་ངུ་ནི་ཉན་ཐོས་ཀྱི་བལྟ་བའི་གཞུང་ལགས་ཏེ། བདེན་པ་བཞིའི་སྒོ་ནས་འཇུག་ལ། མུ་སྟེགས་ཅན་གྱིས་བརྟགས་པ་ལྟ་བུའི་གང་ཟག་དང་དང༌།    PT 116-55 ང་དང་བདག་ལསྩོགས་པར་ལྟ་བ་མ་ལགས་ཀྱི། །གང་ཟག་ལ་བདག་མ་མཆིས་པར་ནི་རྟོགས། །གཟུགས་ལསྩོགས་པ་ཕྱི་ནང་གི་ཆོས་ཀུན་ཀྱང༌། །དོན་དམ་པར་ཡང་ཆོས་ཙམ་དུ་ནི་མ་མཆིས་པར་འཚལ་ཏེ། །ཐ་མར་འབྲས་བུ་ཡང་དགྲ་བཅོམ་བ་ཡན་ཅད་ལས་མྱི་ཐོབ་སྟེ། །བདག་ཉིད་འཁོར་བ་ལས་མྱུར་དུ་ཐར་པའི་ཕྱིར། རང་གི་དོན་ཉི་ཙེ་བྱེད་ཅིང་སྙིང་རྗེ་ཆུང་བས་ཐེག་པ་ཆུ་ངུ་ལགས་སོ།  །རང་སངས་རྒྱས་ཀྱི་ཐེག་པ་ནི་རྟེན་ཅིང་འབྲེལ་པར་འབྱུང་བའི་སྒོ་ནས་འཇུག་སྟེ། །   ༄། །གང་ཟག་ལ་བདག་མྱེད་པར་ཆུད། །ཆོས་ལ་ཡང་གཟུགས་ཀྱི་ཕུང་པོ་ཙམ་དུ་བདག་མྱེད་པར་རྟོགས་ཏེ། ཉན་ཐོས་དབང་པོ་རྣོན་པོ་ཞིག་དུ་བས་པས། །ཁྱད་པར་དེ་ཙམ་ལས་ཐེག་པ་འབྲིང་པོ་ཞེས་གདགས།  །ཐེག་པ་ཆེན་པོ་ཕ་རོལ་ཏུ་ཕྱིན་པ་དྲུག་གི་སྒོ་ནས་འཇུག་སྟེ། །གང་ཟག་དང་ཆོས་གཉི་ག་ལ་བདག་མྱེད་པར་རྟོགས་ནས། །བདག་དང་གཞན་གྱི་དོན་གཉི་ག་སྒྲུབ་པས། །སྙིང་རྗེ་ཆེན་པོ་དང༌། ཤེས་རབ་དུ་ལྡན་བས། །མཐར་བླ་ན་མྱེད་པའི་སངས་རྒྱས་ཀྱི་འབྲས་   PT 116-56 བུ་ཐོབ་པས་ཐེག་པ་ཆེན་པོ་ལགས་སོ། །དེ་ལ་ཐེག་པ་ཆེན་པོ་ལ་ཡང་འདྲེན་པའི་དོན་དང༌། ངེས་པའི་དོན་གྱིས་དབྱེ་ན་རྣམ་པ་གཉིས་ཏེ། །ཐེག་པ་ཆེན་པོ་དྲང་བའི་དོན་ནི། རྣམ་པར་ཤེས་པའི་གཞུང་སེམས་ཙམ་དུ་འཚལ་བ་ལགས་ཏེ། ཀུན་རྫོབ་དུ་གཟུགས་ལསྩོགས་པ། །ཕྱིའི་ཡུལ་རྣམས་ཀྱང་སེམས་ཉིད་འཁྲུལ་ནས་ཡུལ་དུ་གདའ་བར་བས་ཏེ། ཡུལ་གུད་ན་མ་མཆིས་པར་འཚལ། །དོན་དམ་པར་ནི་སེམས་དེ་གནས་གྱུར་པའི་ཡེ་ཤེས་གཟུང་བ་དང་འཛིན་པས། །སྟོང་པ་རང་  ༄། །གིས་རིག་པ་ཡི། །ཡེ་ཤེས་ཀྱི་ངོ་ཙམ་མཆིས་པར་འཚལ། །ངེས་པའི་དོན་ཐེག་པ་ཆེན་པོའི་དབུ་མ་པ་ནི། ཀུན་རྫོབ་དུ་ཕྱི་ནང་གི་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་སྒྱུ་མའི་མཚན་ཉིད་ཙམ་དུ་ཡོད་ལ། །དོན་དམ་པར་ནང་གི་སེམས་དང༌། ཕྱིའི་ཡུལ་གཉི་ག་ཡང་བདག་དང་གཞན་དང༌། །གཉི་ག་དང་རྒྱུ་མྱེད་པ་ལ་(ལས)མ་སྐྱེས་པས། །རང་བཞིན་དང་དངོས་པོ་མྱེད་དེ། །ཡོད་མྱེད་ཀྱི་མཐཱ་གང་ལ་ཡང་མ་ཆགས་མྱི་གནས་པ་ལགསོ། །དེ་ལ་དབུ་མ་པ་རྣམ་གཉིསུ་བརྟག་པ་ནི། །   PT 116-57 རྣལ་འབྱོར་སྤྱོད་པའི་དབུ་མ་ནི། །ཀུན་རྫོབ་དུ་ཕྱིའི་ཡུལ་སེམས་ལས་འགྱུརད་བར་འཚལ། །མདོ་སྡེ་དབུ་མ་ནི་ཡུལ་རང་རྒྱུད་གིས་གུད་ན་མཆིས་པར་འཚལ་ཏེ། །འདི་གཉི་ག་ཡང་རྟེན་ཅིང་འབྲེལ་བར་འབྱུང་བའི་སྒོ་ནས། །དོན་དམ་པར་རང་བཞིན་མཾཆིས་པར་རྟོགས་ན། །ཀུན་རྫོབ་ནི་ཐབས་ལགས་ལ། །དོན་དམ་པར་ནི་ཐབས་ལས་བྱུང་བ་ལགསྟེ། །དབུ་མའི་རང་བཞིན་མྱེད་ཅིང་གང་ལ་ཡང་མྱི་གནས་པར་རྟོགས་པའི་ཐབས་སུ། །འགྱུར་བར་འདྲ་བས། གཉི་ག་ཡང་ཐེག་པ་ཆེན་པོ་དབུ་མ་ལགས་སོ། །གང་ཟག་ལ་བདག་མྱེད་ཅེས་བྱ་བ་ནི། བདག་དང་སེམས་ཅན་དང༌།   ༄། །སྲོག་དང༌། ང་དང་ངའི་ལསྩོགས་པ་མྱེད་པར་རྟོགས་པའོ། །ཆོས་ལ་བདག་མྱེད་ཅེས་བྱ་བ་ནི། ཕྱོགས་ཆ་མྱེད་པའི་རྡུལ་ཕྲན་ཡན་ཅད་ཕྱི་ནང་གི་ཆོས་ཐམས་ཅད་དངོས་པོར་མ་གྲུབ་ཅིང་བདག་མྱེད་པར་རྟོགས་པའོ། །སྟོང་པ་ཉིད་ཅེས་བྱ་བ་ནི་རྟེན་ཅིང་འབྲེལ་ཏེ་འབྱུང་བ་ལ། བདག་དང། སྲོག་དང། གང་ཟག་དང། བྱེད་པ་པོ་ལསྩོགས་པ་མྱེད་པ་དང༌། ངོ་བོ་ཉིད་ཀྱིས་སྟོང་བ་དང༌། གཡོ་བ་མྱེད་པའི་ཚུལ་གྱིས། །གང་ཟག་དང་ཆོས་ལ་བདག་མྱེད་པར་རྟོགས་ནས། །ཁམས་གསུམ་སེམས་ཙམ་མོ་ཞེས་རྟོགས་ནས། །སྟོང་པ་ཉིད་དུ་   PT 116-58 གྱུར་པའོ། །མཚན་མ་མྱེད་པ་ནི་སྲིད་པའི་ཡན་ལག་རྣམས་ཀྱི་རང་བཞིན་འགགས་ནས། ཆོས་ཀྱི་མཚན་མ་ཇི་ཡང་མྱི་འབྱུང་བས། །མཚན་མ་མྱེད་པའོ། །སྨོན་པ་མྱེད་ཅེས་བྱ་བ་ནི། །དེ་ལྟར་སྟོང་པ་དང་མཚན་མ་པ་ལ་ཞུགས་པས། །སྙིང་རྗེ་ཆེན་པོ་སྔོན་དུ་གཏོང་ཞིང་འགྲོ་བ་སྨྱིན་པར་བྱ་བ་མ་གཏོགས་པར་གང་ཡང་མྱི་སྐྱེ་བ་ནི་སྨོན་པ་མྱེད་པའོ། །ཁམས་གསུམ་ནི་དུས་གསུམ་གྱིས་འཁོར། །རྣམ་པར་མྱི་རྟོག་ན་མྱ་ངན་ལས་འདཱ། །དེ་ལ་མྱ་ངན་ལས་འདའ་བ་ཡང་རྣམ་གཉིས་ཏེ། །ཉན་ཐོས་དང༌། རང་རྒྱལ་གྱི་མྱ་ངན་ལས་འདའ་བ་དང༌།   ༄། །ཐེག་པ་ཆེན་པོའི་མྱེ་ངན་ལས་འདས་པའོ། །དེ་ལ་ཉན་ཏོས་(ཐོས)དང་རང་རྒྱལ་ནི་དུག་གསུམ་ཉིད་རྣམ་པར་དག་ཅིང༌། །རང་བཞིན་མྱེད་པར་མ་ཤེས་ནས། །གཉེན་པོའི་ཐབས་སྣ་ཚོགས་ཀྱིས། །དུག་གསུམ་བཀག་ནས། །མྱ་ངན་ལས་འདས་པའི་ཞི་བ་ཕྱོགས་གཅིག་ལ་གནས་ཤིང༌། །བླང་དོར་གྱི་ཤེས་རབ་དུ་གྱུར་པའོ། །དེ་ལ་ཐེག་པ་ཆེན་པོ་ནི་དུག་གསུམ་ཉིད་རང་བཞིན་གྱིས། །རྣམ་པར་དག་ཅིང་མ་བྱུང་མ་སྐྱེས་པར་ཡང་དག་པའི་ཤེས་རབ་ཀྱིས། །ཡང་དག་པ་ཇི་ལྟ་བ་བཞིན་དུ་སོ་སོ་རང་གི་བློས་རིག་ནས་བླང་དོར་མྱེད་པ། །ཅི་ལ་ཡང་མྱི་གནས་   PT 116-59 པའི་མྱ་ངན་ལས་འདས་པའོ༎  ༎རྫོགས་སཱོ༎  ༎རྫོགས་སྷོ  * * * * * * * * * *  ༈ ལྟ་བ་མདོར་བསྡུས་པ་ལས་འབྱུང་བའི་དོན། །འབྱུང་བས་མཉམ་བར་ལྟ་བ་དང༌། །ཞུགས་པས་མཉམ་བར་ལྟ་བ་དང༌། །སྦྱངས་པས་མཉམ་བར་ལྟ་བ་ལ། །འབྱུང་བས་མཉམ་ཞེས་བྱ་བ་ནི། །འབྱུང་བ་ཆེན་པོའི་ཆོས་འདི་དག་ཐམས་ཅད། །  ༄། །སྣང་བཞིན་དུ་སྟོང་ལ་སྟོང་བཞིན་དུ་སྣང་སྟེ་རང་བཞིན་གྱིས་མཉམ་བས། །མྱི་འཆི་མྱི་འགོག་པའོ། །ཞུགས་པས་མཉམ་ཞེས་བྱ་བ་ནི་ཆོས་འདི་དག་ཅི་བཞིན་བ་ལས་མྱི་གཞན་ཏེ། །འདོད་པ་དང་བྲལ་བའི་སྤྱོད་ཡུལ་གནས་མྱེད་པའི་འཇུག་པའོ་ཞེས། འཇིག་རྟེན་དབང་དུ་བྱས་ནས་མྱི་འཆི་མྱི་འགོག་པའོ། །སྦྱངས་པས་མཉམ་ཞེས་བྱ་བ་ནི་མྱིང་ཙམ་སྟེ། །སྦྱོང་བས་བརྩོན་ཞིང་བྱའོ་ཞེས་བསམ་(པ)དག་འབྱུང་ན། །བླང་བ་དང་དོར་བའི་སྐྱོན་དེ་འདི་ནི་མཉམ་པ་ཉིད་ཀྱི་འགོག་པའོ༎  ༎   PT 116-60 ཐོག་མྱེད་པཻ་(པའི་)དུས་ནས་དངོས་པོ་དང་སྒྲ་ལ་མངོན་བར་ཞེན་པ་རྣམས་ཀྱི་རྒོལ་བའི་ལན་བརྗོད་ཅིང༌། །ལྟ་བ་དེ་ལས་བཟློག་པ་དང། གཟུང་འཛིན་དང་བྲལ་བར་སྦྱོར་བའི། །རྣལ་འབྱོར་ཆེན་པོ་པ་རྣམས་ལ་དགོས་པའི་དོན་མདོ་ཙམ་ཞིག་བརྗེད་བྱང་དུ་བྱས་ལ། །ཁ་ཅིག་ན་རེ། ཡེ་ཤེས་ཀྱི་ཚོགས་གཅིག་པོ་བསྒོམས་པས། །བླ་ན་མྱེད་པ་ཡང་དག་པར་རྫོགས་པའི་བྱང་ཅུབ་དུ་སངས་མྱི་རྒྱ་བས། །འདུས་བྱས་ཀྱི་བསོད་ནམས་ཀྱི་ཚོགས་ཀྱང་མྱི་བྱར་མྱི་རུང་ཞེ་ན། །དེ་ལ་བཤད་པཱ། །དེ་བཞིན་  ༄། །གཤེགས་པའི་(པས)བསྟན་པ་ཐམས་ཅད་ནི། །དོན་མྱེད་པར་མྱི་འགྱུརད་ཏོ། །ཤེས་རབ་ཀྱི་ཕ་རོལ་དུ་ཕྱིན་པ་ལས། །སྦྱིན་པ་ལསྩོགས་ཏེ་འཁོར་སུམ་ཡོངས་སུ་དག་པས་ཚུལ་གྱིས་སྤྱད་པ་ནི། །འཇིག་རྟེན་ལས་འདས་པའི་ཕ་རོལ་དུ་ཕྱིན་པ་ཞེས་འབྱུང་བར་ཡང་བས། །ཡེ་ཤེས་ཀྱི་ཚོགས་གཅིག་པོ་བསྒོམས་པས་ཀྱང༌། །བླ་ན་མྱེད་པའི་བྱང་ཅུབ་བསྒྲུབ་པ་ལ་མྱི་ཆོག་པ་མྱེད་དེ། །དེར་ཅི་མངོན་ཞེ་ན། །འཕགས་པའ་ཟླ་བ་སྒྲོན་མའི་མདོ་ལས། །གང་ཞིག་ཆོས་གཅིག་ཉམསུ་ལྡན་ན། །ཡོན་ཏན་   PT 116-61 གྱི་ཚོགས་ཐམས་ཅད་རྫོགས་པར་འགྱུར་རོ། །དེས་མྱུར་དུ་བླ་ན་མྱེད་པའི་བྱང་ཅུབ་དུ་སངས་རྒྱས་སོ། །ཆོས་གཅིག་ཅེས་བྱ་བ་དེ་གང་ཞེ་ན། །ཆོས་ཐམས་ཅད་ལ་ངོ་བོ་ཉིད་ཀྱིས། དེ་བཞིན་ཉིད་དུ་རིག་ན། ཆོས་ཐམས་ཅད་ལ་གྲགས་པ་མྱེད་པ་ཡིན། །སྒྲ་ཀུན་སྤངས་པ་ཡིན་ཞེས་འབྱུང༌། །སྡུད་པའི་ཚིགས་སུ་བཅད་པ་ལས་ཀྱང༌། །ཤེས་རབ་ཀྱི་ཕ་རོལ་དུ་ཕྱིན་པ་བསླབས་པར་བྱས་པ་རྣམས་ཀྱི། །ཕ་རོལ་དུ་ཕྱིནད་པ་ཐམས་ཅད་འདིར་ནི་འདུས་པར་འགྱུར་ཞེས་འབྱུང༌། །གསེར་འོད་དམ་པའི་མདོ་  ༄། །ལས་ཀྱང༌། །ཆོས་ཀྱི་སྐུ་ཏིང་ངེ་འཛིན་རིན་པོ་ཆེ་ལ་རྟེན་ནས། །སངས་རྒྱས་ཀྱི་ཆོས་དཔག་དུ་མྱེད་པ་འབྱུང་བར་འགྱུར་རོ། །རིགས་ཀྱི་བུ་དེ་ལྟ་བུའི་ཆོས་ཀྱི་སྐུ་རྣམ་པར་མྱི་རྟོག་པ་རྟག་པ་མ་ཡིན། འཆད་པ་མ་ཡིན་བ་དེ་ནི། དབུ་མའི་ལམ་ཡིན་ནོ་ཞེས་གསུངས་པས། །ཡེ་ཤེས་ཀྱི་ཚོགས་གཅིག་པོ་བསྒོམས་ན། །བླ་ན་མྱེད་པའི་བྱང་ཆུབ་ལྷུན་ཀྱིས་གྲུབ་པར་མངོན་ལ། །གལ་ཏེ་མཚན་མའི་ཕྱོགས་དང་འདྲེས་ན། །འཁོར་བ་ལས་མྱི་འདའ་བའི་སྐྱོན་དུ་ཡང་འགྱུར་ཏེ། །ལང་ཀར་གཤེགས་པའི་མདོ་ལས། །    PT 116-62 མངོན་བར་འདུ་བྱེད་མཚན་རྣམས་ཀྱིས། །སངས་རྒྱས་མཚན་ལྡན་མ་ཡིན་ཏེ། །དེ་དག་འཁོར་ལོས་སྒྱུར་ཡོན་ཏན། །དེ་ནི་སངས་རྒྱས་མྱི་བརྗོད་དོ། །ཞེས་གསུངས་པས། །མཚན་མ་དང་མ་འདྲེས་པར་ཡེ་ཤེས་ཀྱི་ཚོགས་གཅིག་པོ་བསྒོམས་ན་ལམ་གྱི་མཆོག་ཡིན་བར་མངོན་ནོ། །ཁ་ཅིག་ན་རེ། ཐོས་པ་མང་པོར་མྱི་བྱར་མྱི་རུང་ངོ་ཞེ་ན། །དེ་ལ་བཤད་པ། །ལང་ཀར་གཤེགས་པའི་མདོ་ལས། །མང་དུ་ཐོས་པ་ཞེས་བྱ་བ་ནི། དོན་ལ་མཁས་པའི་ཡིན་གྱི་ཚིག་ལ་མཁས་པ་མི་ཡིན་ནོ་ཞེས་  ༄། །གསུངས་པས། བསམ་བས་འབྱེད་པ་ནི་མ་ཡིན་ཏེ། །རྡོ་རྗེ་གཅོད་པའི་མདོ་ལས། ཆོས་ཀྱི་རྣམ་གྲངས་གཟིངས་ལྟ་བུ་འདོད་པས། །    PT 116-63  (This image is not clear and no need, because image 62 & 64 are joint continued.)    PT 116-64 ཆོས་རྣམས་ཀྱང་ཡང་བར་བྱ་ན། །ཆོས་མ་ཡིན་བ་རྣམས་ལྟ་ཇི་སྨོས་ཤིས་(ཞེས)གསུངས་པས། །འདྲི་(འབྲི་)ཀློག་མང་པོ་དག། །ལས་དང་པོའི་རྣལ་འབྱོར་གྱི་བར་ཆད་ཀྱི་སྐྱོན་དུ་འགྱུར་བས། །དོན་ཀྱི་སྒོ་ཡིད་ཆེས་ནས་སྒོམ་བ་ནི་སྤྱོད་པའི་མཆོག་ཡིན་བར་མངོན་ནོ། །ཡང་ཁ་ཅིག་ན་རེ། །དགེ་བའི་རྩ་བ་ཇི་སྤྱོད་པ་ཐམས་ཅད་དམྱིགས་པའི་ཚུལ་གྱིས། །བྱང་ཆུབ་དུ་མྱི་བསྔོར་མྱི་རུང་ཞེ་ན།   ༄། །དེ་ལ་བཤད་པ། །སྡུད་པའི་ཚིགས་སུ་བཅད་པའི་མདོ་ལས། །ཆོས་ཀྱི་ཆོས་ལ་ནམས་ཀྱང་མྱི་བསྔོའ་ཞེས་གྱུར་ན། །དེ་ལྟར་རབ་དུ་ཤེས་པས་ཡོངས་སུ་བསྔོས་པ་ཡིན། །གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། །ཇི་སྟེ་མཚན་མ་མྱེད་ན་བྱང་ཅུབ་བསྔོས་པ་ཡིན་ཞེས་གསུངས་པས། །མཚན་མ་མྱེད་པར་ཆུད་བ་ཉིད། །བྱང་ཅུབ་དུ་བསྔོ་བ་ཡིན་བར་མངོན་ལ། །གལ་ཏེ་དམྱིགས་པའི་ཚུལ་གྱིས། །བསྔོས་ན་ཉེས་པའི་སྐྱོན་དུ་ཡང་འགྱུར་ཏེ། །སྡུད་པའི་ཚིགས་སུ་བཅད་པའི་མདོ་ལས། །ཇི་ལྟར་དུག་དང་   PT 116-65 འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམྱིགས་པ་ཡང་དེ་འདྲར་རྒྱལ་བས་གསུངས། ཤེས་འབྱུང་བས་ན། །དམྱིགས་པའི་ཚུལ་གྱིས་བསྡོ་བ་ནི་དོན་མྱི་ཆེ་བར་མངོན་ནོ། །ཡང་ཁ་ཅིག་ན་རེ། །དང་པོ་སེམས་བསྐྱེད་ནས། །རྣམ་པར་མྱི་རྟོག་པའི་ཏིང་ངེ་འཛིན་ལ། །ཅིག་ཅར་བསྒོམ་དུ་མྱི་རུང་ངོ་ཞེ་ན། །དེ་ལ་བཤད་པ། །ཤེས་རབ་ཀྱི་ཕ་རོལ་དུ་ཕྱིན་པའི་མདོ་ལས། །དང་པོ་སེམས་བསྐྱེད་ནས། །རྣམ་པ་ཐམས་ཅད་མཁྱེན་པ་ཉིད་ཡིད་ལ་བྱའོ། །ཞེས་འབྱུང་བས། །གཙུག་ཏོར་ཆེན་པོའི་མདོ་ལས་ཀྱང༌། །  ༄། །དོན་ཅིག་ཅར་གོ་མ་ཐག་དུ་ཅིག་ཅར་ཐམས་ཅད་འབྱང་ངོ༌། །དངོས་པོ་ཅན་ནི་ཅིག་ཅར་ཟད་པ་མ་ཡིན་གྱི། རིམས་ཀྱིས་འབྱང་ངོ་ཞེས་འབྱུང༌། །ཡེ་ཤེས་སྣང་བརྒྱན་གྱི་མདོ་ལས། །རྒྱུ་རྐྱེན་རྟེན་འབྲེལ་བཤད་པ་དང༌། རིམ་པར་འཇུག་པ་བསྟན་པ་ཡང༌། རྨོངས་པ་རྣམས་ལ་ཐབས་ཀྱིས་གསུངས། །ལྷུན་གྱིས་གྲུབ་པའི་ཆོས་འདི་ལ། རིམས་སུ་སྦྱང་བ་ཇི་ཞིག་ཡོད། །མཐཱ་ལས་འདས་པའི་རང་བཞིན་ལ། །གོང་བུར་འདུ་ཤེས་ཇི་ལྟར་ལྟ། །ཅུང་ཟད་ཙམ་ཡང་ཁས་བླང་མྱེད། །དེ་ཙེ་སེམས་ནི་ནམ་ཀ་སྟེ། །སངས་རྒྱས་དང་ནི་   PT 116-66 སྤྱོད་ཡུལ་གཅིག ཅེས་འབྱུང༌། །ཡང་དག་པའི་ཡེ་ཤེས་བསམ་གྱིས་མྱི་ཁྱབ་པའི་མདོ་ལས་ཀྱང༌། །སེམས་ཅན་རྣམས་ཇི་ལྟ་བུས་འདུལ་བ་དེ་ལྟ་བུས་མཐོང༌། ཇི་ལྟ་བུར་འདུལ་བ་དེ་ལྟ་བུར་ཐོས་སོ་ཞེས་འབྱུང༌། །ལང་ཀར་གཤེགས་པའི་མདོ་ལས་ཀྱང༌། །བློ་གྲོས་ཆེན་པོ་འདི་ལྟ་སྟེ། །མྱེ་ལོང་གི་ནང་དུ་གཟུགས་ཀྱི་གཟུགས་སུ་སྣང་བ་ཐམས་ཅད། །རྣམ་པར་རྟོག་པ་མྱེད་པར་ཅིག་ཅར་སྣང་ངོ༌། །དེ་བཞིན་དུ་བློ་གྲོས་ཆེན་པོ་དེ་བཞིན་གཤེགས་པ་ཡང༌། །སེམས་ཅན་ཐམས་ཅད་ཀྱི་རང་གི་སེམས་སྣང་  ༄། །བའི་རྒྱུད་རྣམ་པར་མྱི་རྟོག་ཅིང༌། །སྣང་བ་མྱེད་པའི་སྤྱོད་ཡུལ་རྣམས། །ཅིག་ཅར་རྣམ་པར་བྱང་ངོ་ཞེས་གསུངས་པས། །དང་པོ་ནས་རྣམ་པར་མྱི་རྟོག་པར་བསྒོམ་དུ་རུང་བར་མངོན་ལ། །གལ་ཏེ་ཕྱི་ཞིག་ན་མྱི་རྟོག་པའི་དོན་ཐོབ་པར་འགྱུར་རོ། །བར་སེམས་ན། ལེ་ལོར་གྱུར་པ་ཡིན་ཏེ། །སྡུད་པའི་ཚིགས་སུ་བཅད་པའི་མདོ་ལས། །གལ་ཏེ་འགའ་ཞིག་འདི་སྐད་རི་རབ་རི་བཤིག་པའི་རྗེས་ལ་བྱང་ཅུབ་མཆོག་ཐོབ་འགྱུར་ཞེས་སྨྲ་བ་ལས། །ཇི་སྟེ་སྐྱོ་བའི་བློ་སྐྱེད་ཚད་ཀྱང་སེམས་བྱེད་ན། །   PT 116-67 དེ་ཚེ་བྱང་ཅུབ་སེམས་དཔཱ་ལེ་ལོར་འགྱུར་བ་ཡིན། ཞེས་གསུངས་པས། །དང་པོ་ནས་རྣམ་པར་མྱི་རྟོག་པ་བསྒོམ་དུ་མྱི་རུང་ངོ་ཞེས་འཆད་པ་ནི། བན་གླང་ལ་བརྡེག་པའི་དབྱིག་པས་བོང་བུ་ལ་མྱི་བཟོད་པ་བཞིན་ཏེ་སྤྱོད་པ་དམ་པ་མ་ཡིན་བར་མངོན་ནོ། །ཡང་ཁ་ཅིག་ན་རེ་སྟོང་པ་ཉིད་ཀྱི་ཏིང་ངེ་འཛིན་ལ་གནས་པས། །སེམས་ཅན་གྱི་དོན་བྱེད་པར་མྱི་ནུས་སོ་ཞེ་ན། །དེ་ལ་བཤད་པ། །ཤེས་རབ་ཀྱི་ཕ་རོལ་དུ་ཕྱིན་པའི་མདོ་ལས། །རབ་འབྱོར་འདི་ལ། བྱང་ཅུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་གསུམ་  ༄། །པོ་ལ་གནས་ཤིང༌། །སེམས་ཅན་གང་རྣམ་པར་རྟོག་པའི་འདུ་ཤེས་ལ་སྤྱོད་པ་དེ་དག་ནི། །སྟོང་པ་ཉིད་ལ་རབ་དུ་བཀོད་དོ། །སེམས་ཅན་གང་མཚན་མ་ལ་སྤྱོད་པ་དེ་དག་ནི་མཚན་མ་མྱེད་པ་ལ་རབ་དུ་བཀོད་དོ། །སེམས་ཅན་གང་སྨོན་པ་ལ་སྤྱོད་པའི་དེ་དག་ནི་སྨོན་པ་མྱེད་པ་ལ་སྦྱོར་རོ། །རབ་འབྱོར་བྱང་ཅུབ་སེམས་དཔཱ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་དུ་ཕྱིན་པ་ལ་སྤྱོད་ཅིང༌། །ཏིང་ངེ་འཛིན་གསུམ་པོ་ལ་གནས་སྟེ་སེམས་ཅན་རྣམས་ཡོངས་སུ་སྨྱིན་པར་བྱེད་དོ་ཞེས་གསུངས་པས། །ཆོས་ཟབ་མོའི་སྒོ་ནས་   PT 116-68 སེམས་ཅན་གྱི་དོན་རྒྱ་ཆེར་བྱེད་པར་མངོན་ལ། །གལ་ཏེ་མཚན་མའི་སྒོ་ནས་ཆོས་སྟོན་པ་ནི། །སྡིག་པ་འཕེལ་བར་བྱེད་པ་ཡིན་ཏེ། །ཡང་མདོ་སྡེ་དེ་ཉིད་ལས། །ཐམས་ཅད་དམྱིགས་པའི་ཚུལ་གྱིས་སྟོན་པ་ནི་སྡིག་པའི་གྲོགས་པོའོ། །ཞེས་གསུངས་པས། །མཚན་མའི་སྒོ་ནས་སེམས་ཅན་རྣམས་ལ་ཆོས་སྟོན་པ་ནི། །ལམ་ལོག་པར་འཆད་པ་ཡིན་བར་མངོན་ནོ། །ཡང་ཁ་ཅིག་ན་རེ། །དཀོན་མཆོག་གསུམ་དྲན་བར་མྱི་བྱར་མྱི་རུང་ངོ་ཞེ་ན། །དེ་ལ་བཤད་པ། །ཤེས་རབ་ཀྱི་ཕ་རོལ་དུ་ཕྱིན་པའི་མདོ་ལས། །ཆོས་ཐམས་ཅད་དངོས་  ༄། །པོ་མྱེད་པའི་ངོ་བོ་ཉིད་དུ་རྟོགས་པར་བྱེད་དེ། །སངས་རྒྱས་རྗེས་སུ་དྲན་བར་བསྒོམ་མོ། །དྲན་བ་མྱེད་ཅིང་ཡིད་ལ་བྱ་བ་མྱེད་ན། །སངས་རྒྱས་རྗེས་སུ་དྲན་བའོ། །དེ་ཉིད་ཆོས་ཉིད་རྗེས་སུ་དྲན་བའོ། །དེ་ཉིད་དགེ་འདུན་རྗེས་སུ་དྲན་བའོ། །ཞེས་གསུངས་པས། །ཡིད་ལ་བྱ་བ་མྱེད་པ་ནི། ཆོས་ཉིད་ཀྱི་སངས་རྒྱས་དྲན་བ་ཡིན་བར་མངོན་ནོ། །གལ་ཏེ་དམྱིགས་པའི་ཚུལ་གྱིས་སངས་རྒྱས་རྗེས་སུ་དྲན་བར་བྱེད་པ་ནི། །མྱ་ངན་ལས་འདའ་བ་ལ་བསྒྲིབ་པར་འགྱུར་ཏེ། །ཤེས་རབ་ཀྱི་ཕ་རོལ་དུ་ཕྱིན་པའི་མདོ་ལས། །ཆུང་    PT 116-69 ངུ་ན་སངས་རྒྱས་ཡིད་ལ་བྱེད་ན་ཡང་མཚན་མ་སྟེ། །སྒྲིབ་པ་ཡང་ཡིན་ན། དེ་ལས་གཞན་བ་ལྟ་ཇི་སྨོས་ཤེས་གསུངས་པས། །དམྱིགས་པའི་ཚུལ་གྱིས། །སངས་རྒྱས་དྲན་བར་བྱེད་པ་ནི། །དོན་མྱི་ཆེ་བར་མངོན་ནོ། །ཡང་ཁ་ཅིག་ན་རེ། །སེམས་ལ་མ་གཏོགས་པར་ཕྱིའི་ཡུལ་ལོག་ཤིག་ན་ཡོད་དོ་ཞེ་ན། །དེ་ལ་བཤད་པ། །སྟུག་པོ་བཀོད་པའི་མདོ་ལས། །ས་ལ་ཡོད་པའི་གཟུགས་རྣམས་དང༌། །ལྷ་ཡུལ་གནས་པའི་ཁྱིམ་རྣམས་ཀྱང༌། །རྣམ་པ་སྣ་ཚོགས་གང་སྣང་བ། དེ་ནི་ཀུན་གཞི་སྣང་བ་ཡིན་  ༄། །ཞེས་འབྱུང༌། །ལང་ཀར་གཤེགས་པའི་མདོ་ལས་ཀྱང༌། །ལུས་དང་ལོང་སྤྱོད་གནས་ལྟ་བུ། །མྱི་རྣམས་ལ་ནི་ཀུན་གཞི་སྣང༌། །ཞེས་གསུངས་པས། །ཕྱི་ནང་གི་ཆོས་ཐམས་ཆད་སེམས་ལས་འབྱུང་བར་མངོན་ལ། །གལ་ཏེ་སེམས་ལས་ལོག་ཤིག་ན་ཡུལ་ཡོད་པར་འདོད་ན། །ལྟ་བ་དམན་བའི་སྐྱོན་དུ་འགྱུར་ཏེ། །ལང་ཀར་གཤེགས་པའི་མདོ་ལས། །སེམས་ཙམ་དུ་ནི་རྣམ་བཞག་པ། །ལྟ་བ་ངན་པས་མྱི་འདོད་དོ། །ཞེས་འབྱུང༌། །ཡང་མདོ་དེ་ཉིད་ལས། །ཇི་བཞིན་སྒྲ་རུ་རྣམ་བརྟགས་ན། །   PT 116-70 ཆོས་ཉིད་ལ་ཡང་སྒྲ་འདོགས་ཏེ། །དེ་དག་དེ་ལ་སྒྲོ་བཏགས་པས། །ཤི་ནས་སེམས་ཅན་དམྱལ་བར་ལྟུང༌། །ཞེས་གསུངས་པས། །སེམས་ལས་ལོག་ཤིག་ན་ཡུལ་ཡོད་པར་འདོད་པ་ནི། ལྟ་བ་ཚད་མ་མ་ཡིན་བར་མངོན་ནོ། །ཡང་ཁ་ཅིག་ན་རེ། །ཡེ་ཤེས་སྐད་ཅིག་མ་དོན་དམ་པར་ཡོད་དོ་ཞེ་ན། །དེ་ལ་བཤད་པ། །ལང་ཀར་གཤེགས་པའི་མདོ་ལས། །དབྱིབས་བྱེད་ཀྱི་བྱེ་བྲག་འཛིན་པའི་ཡིད་ཀྱི་རྣམ་པར་ཤེས་པ་འདུས་པ་ལྔ་དང་ལྡན་བར་འབྱུང་བར་འགྱུར་ཏེ། །སྐད་ཅིག་མའི་དུས་  ༄། །སུ་མྱི་གནས་པ་ནི་སྐད་ཅིག་མའོ་ཞེས་ངས་བཤད་དོ། །ཀུན་གཞི་རྣམ་པར་ཤེས་པ་དེ་བཞིན་གཤེགས་པའི་སྙིང་པོ་ཞེས་བསྒྲགས་པ། །ཡིད་དང་ལྷན་ཅིག་སྐད་ཅིག་ནི་འཇུག་པའི་རྣམ་པར་ཤེས་པའི་བག་ཆགས་ཀྱིས་སྐད་ཅིག་མ་མ་ཡིན་ཏེ། །ཟག་པ་མྱེད་པའི་བག་ཆགས་ཀྱིས་ནི་སྐད་ཅིག་པ་མ་ཡིན་ནོ། །ཞེས་འབྱུང༌། རྡོ་རྗེ་གཅོད་པའི་མདོ་ལས་ཀྱང༌། །རབ་འབྱོར་འདས་པའི་སེམས་ཀྱང་དམྱིགས་སུ་མྱེད། །མ་འོངས་པའི་སེམས་ཀྱང་དམྱིགས་སུ་མྱེད། །ད་ལྟར་བྱུང་བའི་སེམས་ཀྱང་དམྱིགསུ་མྱེད་པའི་སེམས།   PT 116-71 སུ་མྱེད་དོ་ཞེས་གསུངས་པས། །ཡེ་ཤེས་སྐད་ཅིག་མ་དོན་དམ་པར་མྱེད་པར་མངོན་ལ། །གལ་ཏེ་དོན་དམ་པར་ཡེ་ཤེས་སྐད་ཅིག་མ་ཡོད་པར་འདོད་པ་ནི། །ཆོས་ཀྱི་སྐུ་འཇིག་པར་བྱེད་པ་ཡིན་ཏེ། །ལང་ཀར་གཤེགས་པའི་མདོ་ལས། །གཞན་ཡང་གསེར་དང་རྡོ་རྗེ་དང། རྒྱལ་བའི་རིང་བསྲེལ་ཐོབ་པ་དང༌། ཁྱད་བར་དག་ནི་མྱི་འཇིག་པ་ཡིན་ཏེ། །མངོན་བར་རྟོགས་པ་ཐོབ་པ་སྐད་ཅིག་མ་ཡིན་ན་ནི། །འཕགས་པ་རྣམས་ཀྱང༌། །འཕགས་པ་མ་ཡིན་བར་འགྱུར་ཏེ། འཕགས་པ་རྣམས་ནི་འཕགས་པ་མ་ཡིན་བར་མྱི་འགྱུར་རོ་ཞེས་གསུངས་  ༄། །པས། །ཡེ་ཤེས་སྐད་ཅིག་མ་དོན་དམ་པར་ཡོད་པར་འདོད་པ་ནི། །མུན་སྤྲུལ་གྱི་བློས་ཡོད་པར་འདོད་པ་ཙམ་དུ་ཟད་དེ། །ངེས་པའི་ལུང་དང་སྦྱར་ན། ཡེ་ཤེས་སྐད་ཅིག་མ་དོན་དམ་པར་མྱི་འགྲུབ་པར་མངོན་ནོ། །ཡང་ཁ་ཅིག་ན་རེ། བྱང་ཅུབ་བསྒྲུབ་པའི་དུས་ནི། །བསྐལ་པ་གྲངས་མྱེད་པའ་གསུམ་ཁོ་ནས་འགྲུབ་བོ་ཞེ་ན། །དེ་ལ་བཤད་པ། །དགོངས་པ་ངེས་པར་འགྲེལ་པའི་མདོ་ལས། །གནས་ངན་ལེན་གྱི་བག་ཆགས་བྱང་བ་ནི། །བསྐལ་པ་གྲངས་མྱེད་པའ་གསུམ་འམ། །དུས་དང། ལོ་དང་ཟླ་བའམ། །ཟླ་བ་ཕྱེད་དམ། ཞག་   PT 116-72 གམ། ཉི་མ་འམ། ཐུན་ནམ། ཐུན་ཕྱེད་དམ། སྐད་ཅིག་དང། ཡུད་ཙམ་ཐང་ཅིག་དང། བསྐལ་པ་ཚད་མྱེད་པས་འབྱང་ངོ་ཞེས་གསུངས་པས། །བྱང་ཅུབ་དུ་བསྒྲུབ་པའི་དུས་ཀྱང་གཅིག་ཏུ་མ་ངེས་སོ། །ཡང་ཁ་ཅིག་ན་རེ། །འདུས་བྱས་ཀྱི་མཆོད་པ་ལསྩོགས་པ། །མྱི་བྱར་མྱི་རུང་ངོ་ཞེ་ན། །དེ་ལ་བཤད་པ། །དཀོན་མཆོག་བརྩེགས་པའི་མདོ་ལས། །སངས་རྒྱས་ཀྱི་འདུ་ཤེས་མྱེད། །ཆོས་ཀྱི་འདུ་ཤེས་མྱེད། །དགཱེ་འདུན་གྱི་འདུ་ཤེས་མྱེད་ན། །ཡང་དག་པའི་མཆོད་པའོ་ཞེས་འབྱུང་བས། །རྣལ་འབྱོར་པས་འདུས་བྱས་ཀྱི་མཆོད་པ་ལསྩོགས་པ་མྱི་བྱར་  ༄། །མྱི་རུང་བ་མྱེད་དོ། །ཡང་ཁ་ཅིག་ན་རེ། །སྡིག་བཤགས་ཤིང་འཐོལ་ཚངས་མྱི་བྱར་མྱི་རུང་ངོ་ཞེ་ན། །དེ་ལ་བཤད་པ། །ཕྱོགས་སུ་རྒྱས་པའི་མདོ་ལས། །གང་ཞིག་འཐོལ་ཚངས་བྱེད་འདོད་ན། །དྲང་པོར་འདུག་ལ་ཡང་དག་ལྟོས། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ན་རྣམ་པར་འགྲོལ། །དེ་ནི་འགྱོད་ཚངས་མཆོག་ཅེས་བྱ། །ཞེས་འབྱུང་བས་ན། །མྱི་གཡོ་བར་བསྒོམ་བ་ནི་འགྱོད་ཚངས་ཀྱི་མཆོག་ཡིན་བར་མངོན་ནོ། །ཡང་ཁ་ཅིག་ན་རེ། །ལམ་བསྒོམ་བའི་མྱིས་གཉེན་པོ་མཚན་མ་ལ་མྱི་བརྟེན་དུ་མྱི་རུང་ངོ་   PT 116-73 ཞེ་ན། དེ་ལ་བཤད་པ། །ནམ་ཀ་མཛོད་ཀྱི་མདོ་ལས། །རབ་དུ་ཞི་བའི་ཆོས་རྣམས་ལ། །གཉེན་པོ་རྣམས་ནི་མྱི་དགོས་སོ། །ཞེས་འབྱུང་བས། །སེམས་མཚན་མ་ལ་མྱི་རྟོག་ན། །གཉེན་པོ་ལ་བསྟེན་མྱི་དགོས་པར་མངོན་ནོ། །ཡང་ཁ་ཅིག་ན་རེ། །བྱང་ཅུབ་དུ་སེམས་བསྐྱེད་པ་ནི། །དང་པོར་རྟོག་དཔྱོད་ཀྱི་སྒོ་ནས་སེམས་བསྐྱེད་ན། །ཕྱིས་མྱི་རྟོག་པ་འགྲུབ་བོ་ཞེ་ན། །དེ་ལ་བཤད་པ། །གཙུག་ཏོར་ཆེན་པོའི་མདོ་ལས། །དང་པོ་སྐྱེ་འགག་མྱེད་པའི་སེམས་བསྐྱེད་ན། །མཐར་ཡང་སྐྱེ་འགག་  ༄། །མྱེད་པའི་འབྲས་བུ་ཐོབ་པར་འགྱུར་རོ། །དང་པོ་སྐྱེ་འགག་མེད་པའི་སེམས་བསྐྱེད་ན། །མཐར་ཡང་སྐྱེ་འགག་མྱེད་པའི་འབྲས་བུ་ཐོབ་པར་མྱི་འགྱུར་རོ་ཞེས་འབྱུང༌། །ཤེས་རབ་ཀྱི་ཕ་རོལ་ཕྱིན་པའི་མདོ་ལས། །ལས་དང་པོ་པས་སེམས་དང་པོ་བསྐྱེད་པ་ནས། །ཉེ་བར་བརྩམས་ཏེ། །ཆོས་ཐམས་ཅད་དམྱིགས་སུ་མྱེད་པ་ལ་བསླབ་པར་བྱའོ་ཞེས་འབྱུང༌། །སངས་རྒྱས་མཛོད་ཀྱི་མདོ་ལས་ཀྱང༌། །ཆོས་དེ་འདུ་ཤེས་མྱེད་དེ། །ཚད་མྱེད་པའི་ཡེ་ཤེས་ཀྱིས་ན། །གདོད་ཤེས་པར་རུང་སྟེ། །བསམ་བ་དང་དཔྱོད་པས་    PT 116-74 ནི་ཤེས་པར་ནུས་པ་མ་ཡིན་ནོ་ཞེས་གསུངས་པས། །རྟོག་དཔྱོད་ཀྱི་སྒོ་ནས་སྤྱོད་པ་ནི་མཚན་མ་འབའ་ཤིག་ཡིད་ལ་བྱེད་པར་འགྱུར་གྱི། །ནམས་ཀྱང་སྐྱེ་འགག་མྱེད་པའི་དབྱིངས་རྟོགས་པ་ལ་མྱི་ཕན་བར་མངོན་ནོ། །  ༎དེ་ཡན་ཅད་མཚན་མ་ལ་དད་པ་རྣམས་ཀྱི་ལན་མདོ་ཙམ་ཞིག་བཏབ་ཟིན་ཏེ། །རྣལ་འབྱོར་པའི་གཞུང་དུ་ཡང་བཟུང་ངོ༌། །ཡོང་ནི་གོང་དུ་ལན་བརྗོད་པའི་རྣམས་ཀྱང༌། །གློ་བུར་རྒོལ་བའི་རྐྱེན་འབྱུང་བའི་རྣམས་ལ་བཤད་པ་ཙམ་དུ་ཟད་ཀྱི། །ཡང་དག་པའི་མཐཱ་བརྩན་བར་  ༄། །བྱ་ན། །བདག་གི་གཞུང་གཟུགས་ཤིང་(གཟུང་ཞིང་)། ཕ་རོལ་སུན་དབྱུང་དུ་ཡང་མྱེད་དེ། མྱ་ངན་ལས་འདས་པ་བླང་ཞིང་འཁོར་བ་སྤང་དུ་མྱེད་པ་བཞིན་ནོ༎   ༎ཐེག་པ་ཆེན་པོ་ཆོས་རྣམ་པར་མྱི་རྟོག་པའི་ནང་དུ། །བྱང་ཅུབ་དུ་སེམས་བསྐྱེད་པ་འདུས་པ་ཇི་ལྟ་བུ་ཞེ་ན། །རྡོ་རྗེ་གཅོད་པའི་མདོ་ལས། །འདུ་ཤེས་ཐམས་ཅད་རྣམ་པར་སྤངས་ཏེ། །བླ་ན་མྱེད་པའི་བྱང་ཅུབ་དུ་སེམས་བསྐྱེད་དོ། །ཞེས་འབྱུང༌། །མྱི་རྟོག་པའི་ནང་དུ་ཤེས་རབ་ཀྱི་ཕ་རོལ་དུ་ཕྱིན་པ་བསྒོམ་བ་འདུས་པ་ཇི་ལྟ་བུ་ཞེ་ན། །ཤེས་རབ་ཀྱི་ཕ་རོལ་དུ་ཕྱིན་   PT 116-75 པའི་མདོ་ལས། །ཆོས་གང་ལ་ཡང་ཡིད་རྣམ་པར་མྱི་རྒྱུ་བ་དེ་ནི། །ཤེས་རབ་ཀྱི་ཕ་རོལ་དུ་ཕྱིན་པའི་རྣལ་འབྱོར་དམ་པ་སྟེ་མཆོག་ཅེས་བྱའོ། །གཙོ་བོ་ཞེས་(བྱའོ)འབྱུང༌། །མྱི་རྟོག་པའི་ནང་དུ་ཐེག་པ་ཆེན་པོའི་འདུས་པར་ཇི་མངོན་ཞེ་ན། །རྡོ་རྗེ་ཏིང་ངེ་འཛིན་ཀྱི་མདོ་ལས། །བསམ་ཞིང་མནོ་བ་མྱེད་ན་ལྡང་དུབ་མྱི་སྐྱེ་སྟེ། །ཡང་དག་པ་ཇི་བཞིན་དུ་མྱི་གཡོ་བའོ། །དེ་ནི་ཐེག་པ་ཆེན་པོའི་མདོ་ཞེས་འབྱུང༌། །མྱི་རྟོག་པའི་ནང་དུ། །ལམ་བསྒོམ་བ་འདུས་པ་ཇི་ལྟ་བུ་ཞེ་ན། །ཤེས་རབ་ཀྱི་ཕ་རོལ་དུ་ཕྱིན་པའི་མདོ་ལས། །མྱི་དམྱིགས་  ༄། །པ་ནི་ལམ་མོ། །མྱི་དམྱིགས་པ་ནི་འབྲས་བུའོ་ཞེས་འབྱུང༌། །མྱི་རྟོག་པའི་ནང་དུ་ལམ་དབུ་མ་འདུས་པ་ཇི་མངོན་ཞེ་ན། ལང་ཀར་གཤེགས་པའི་མདོ་ལས། །སེམས་ཙམ་དུ་ནི་རྟོགས་པ་དང༌། །ཕྱི་རོལ་དངོས་པོ་རྣམས་བསལ་བས། །རྣམ་པར་རྟོག་པ་རྣམ་ལྡོག་སྟེ། །ལམ་དེ་ཉིད་ནི་དབུ་མའོ། །སེམས་ཙམ་དེ་ནི་སྣང་བ་མྱེད། །སྣང་བ་མྱེད་པས་མྱི་སྐྱེ་བས། །དབུ་མ་འི་ནི་ལམ་འདི་ཡང༌། །ང་དང་སངས་རྒྱས་གཞན་གྱིས་བཤད་ཅེས་འབྱུང༌། །མྱི་རྟོག་པའི་ནང་དུ་མཉམ་པ་ཉིད་དང༌། །མྱི་གཡོ་བ་འདུས་པར་ཇི་མངོན་ཞེ་ན། །ཡེ་ཤེས་   PT 116-76 སྣང་བརྒྱན་གྱི་མདོ་ལས། །ཆོས་ཐམས་ཅད་དམྱིགས་སུ་མྱེད་པ་གང་ཡིན་བ་དེ་ནི། །མཉམ་པ་ཉིད་ཡིན་ནོ། །མཉམ་བ་ཉིད་གང་ཡིན་བ་དེ་ནི་གནས་པ་ཉིད་ཡིན་ནོ། །གནས་པ་ཉིད་གང་ཡིན་བ་དེ་ནི་མྱི་གཡོ་བ་ཉིད་ཡིན་ནོ། །མྱི་གཡོ་བ་གང་ཡིན་བ་དེ་ནི་མྱི་རྟེན་པ་ཉིད་ཡིན་ནོ། །ཆོས་ཐམས་ཅད་ལ་མྱི་རྟོག་པའི་སེམས་ཀྱི་གནས་མྱེད་དོ། །སེམས་མྱི་གནས་པ་དེ་ནི་སྐྱེ་བ་མྱེད་པར་འགྱུརད་ཏེ། །དེ་ལྟར་མཐོང་བའི་སེམས་དང། །སེམས་ལ་(ལས)འབྱུང་བའི་(བྱུང་བ)རྣམས་ནི་ཕྱིན་ཅི་མ་ལོག་པར་འཇུག་པར་འགྱུར་རོ་ཞེས་འབྱུང༌། །  ༄། །མྱི་རྟོག་པའི་ནང་དུ་ཤེས་རབ་འདུས་པར་ཇི་མངོན་ཞེ་ན། །གསེར་འོད་དམ་པའི་མདོ་ལས། །དེ་བཞིན་གཤེགས་པ་ཤེས་རབ་ཀྱི་སྤྱན་དང། ཆོས་ཀྱི་མཚན་ཉིད་གཅིག་མྱི་གཟིགས། །ཆོས་ཅིག་ཀྱང་ནི་སྐྱེ་བ་མྱེད། །ཆོས་གཅིག་ཀྱང་ནི་འགོག་པ་མྱེད། །དེ་ལྟར་མཉམ་བར་གཟིགས་པས་ན། །བླ་ན་མྱེད་པའི་གནས་སུ་སོན་ནོ་ཞེས་འབྱུང༌། །མྱི་རྟོག་པའི་ནང་དུ་ཏིང་ངེ་འཛིན་འདུས་པ་ཇི་ལྟ་བུ་ཞེ་ན། །ཏིང་ངེ་འཛིན་གྱི་རྒྱལ་པོའི་མདོ་ལས། །ཏིང་ངེ་འཛིན་ནི་སྙོམས་པའི་ས། ཞི་ལ་ཕྲ་སྟེ་བལྟ་དཀའ་བ། འདུ་ཤེས་ཐམས་ཅད་བཅོམ་   PT 116-77 བས་ན། །དེའི་ཕྱིར་ཏིང་ངེ་འཛིན་ཞེས་བྱ་ཞེས་འབྱུང། །མྱི་རྟོག་པའི་ནང་དུ་ཐབས་ལ་མཁས་པ་འདུས་པ་ཇི་ལྟ་བུ་ཞེ་ན། །ཤེས་རབ་ཀྱི་ཕ་རོལ་དུ་ཕྱིན་པའི་མདོ་ལས། །བཅོམ་ལྡན་འདས་ཀྱིས་བཀའ་སྩལ་པ། །རབ་འབྱོར་ཤེས་རབ་ཀྱི་ཕ་རོལ་དུ་ཕྱིན་པ་ལ་གནས་ཤིང། །བྱང་ཅུབ་སེམས་དཔཱ་སེམས་དཔའ་ཆེན་པོ་ཐབས་ལ་མཁས་པ་ནི། །འདི་ལྟར་སྟོང་པ་ཉིད་ལ་སྟོང་པ་ཉིད་དུ་མྱི་དམྱིགས་པའོ། །དེ་ནི་མྱི་དམྱིགས་པའི་སྟོང་པ་ཉིད་དེ། །དེ་ལ་གནས་པའི་བྱང་ཅུབ་སེམས་དཔའ་སེམས་དཔའ་ཆེན་པོས་ནི། །བླ་ན་མྱེད་པའི་བྱང་  ༄། །ཆུབ་དུ་མངོན་བར་སངས་རྒྱས་སོ། །ཞེས་འབྱུང༌། །མྱི་རྟོག་པའི་ནང་དུ་དོན་དམ་པ་འདུས་པ་ཇི་ལྟ་བུ་ཞེ་ན། །ལང་ཀར་གཤེགས་པའི་མདོ་ལས།  །ནམ་བྱང་ཅུབ་སེམས་དཔཱ་ནང་གི་སོ་སོ་རང་གི་ཡིད་མྱི་མཐོང་ཞིང་ཆོས་ཀྱང་མ་ཡིན་ན། །ཡིད་ཀྱི་རྣམ་པར་ཤེས་པ་ཡང་མྱི་མཐོང་ཞིང་ཡང་དག་པ་ཇི་ལྟ་བ་བཞིན་ནོ། །དེ་ནི་དོན་དམ་པ་ལ་མཁས་པ་ཞེས་བྱའོ། །ཞེས་འབྱུང༌། །མྱི་རྟོག་པའི་ནང་དུ་ལས་ཀྱི་སྒྲིབ་པ་བྱང་ཅུབ་འདུས་པ་ཇི་ལྟ་བུ་ཞེ་ན། །དཀོན་མཆོག་བརྩེགས་པའི་མདོ་ལས། །བསྐལ་པ་བརྒྱ་སྟོང་སྙེད་དུ་བསྩགས་པའི་   PT 116-78 ལས་དང། ཉོན་མོངས་པ་ཡང་ཚུལ་བཞིན་ཡིད་ལ་བྱེད་པའི་སོ་སོར་རྟོགས་པ་གཅིག་གིས་མྱེད་པར་འགྲོ། འོ། ཞེས་འབྱུང། །མྱི་རྟོག་པའི་ནང་དུ༌། མཚན་མ་སྤོང་བ་འདུས་པ་ཇི་ལྟ་བུ་ཞེ་ན། །རྣམ་པར་མྱི་རྟོག་པའི་མདོ་ལས། །ཇི་ལྟར་མཚན་མ་དེ་དག་ཡོངས་སུ་སྤོང་ཞེ་ན། །མངོན་དུ་སྣང་བ་ཡིད་ལ་མྱི་བྱེད་པས་སྤང་ངོ་ཞེས་འབྱུང། །མྱི་རྟོག་པའི་ནང་དུ་བསྒོམས་པས། །སེམས་ཀྱི་ཆོས་ཉིད་མཐོང་བ་འདུས་པ་ཇི་ལྟ་བུ་ཞེ་ན། །སྟུག་པོ་བཀོད་པའི་མདོ་ལས། །ཇི་ལྟར་ཤིན་དུ་བཟང་བའི་གསེར་གྱི་དབྱིབས་ནི་མྱི་སྣང་སྟེ། བསྩལ་  ༄། །བས་ཤིན་ཏུ་ཞི་བརྟགས་ནས། །ཡོངས་སུ་སྦྱངས་ནས་སྣང་བར་འགྱུར། །དེ་བཞིན་ཀུན་གཞི་རྣམ་པར་ཤེས། རྣམ་ཤེས་བདུན་དང་བཅས་པ་ཡང། །ཏིང་ངེ་འཛིན་གྱིས་ཡོངས་དབྱངས་པའི། རྣལ་འབྱོར་ཅན་གྱིས་རྟག་དུ་མཐོང༌། ཞེས་འབྱུང༌། །མྱི་རྟོག་པའི་ནང་དུ་གཉིས་སུ་མྱེད་པ་འདུས་པ་ཇི་ལྟ་བུ་ཞེ་ན། །སྡུད་པའི་ཚིགསུ་བཅད་པ་ལས། །གཟུགས་ཀྱི་དག་པ་འབྲས་བུའི་དག་པར་རིག་པར་བྱ། །འབྲས་བུ་གཟུགས་དག་ཐམས་ཅད་མཁྱེན་ཉིད་དག་པར་གསུངས། །ཐམས་ཅད་མཁྱེན་ཉིད་འབྲས་བུ་དག་དང་གཟུགས་དག་པ། །    PT 116-79 ནམ་ཀའི་ཁམས་དང་མཚུངས་ཏེ་དབྱེར་མྱེད་གཅད་དུ་མྱེད། ཅེས་འབྱུང། །མྱི་རྟོག་པའི་ནང་དུ་ཕྱིའི་ཚོར་བ་འདུས་པ་ཇི་ལྟ་བུ་ཞེ་ན། །པར་ནེར་རྦན་གྱི་མདོ་ལས། །དེ་ལ་ཇི་ལྟར་ན་སངས་རྒྱས་ཤེས་བྱ་ཞེ་ན། །སངས་རྒྱས་ཤེས་བྱ་བ་ནི་ཚོར་བའི་དོན་ཏེ། །བདག་ཀྱང་ཚོར་གཞན་ཡང་ཚོར་བར་བྱེད་དོ། །རིགས་ཀྱི་བུ་དཔེར་ན། མྱི་ཞིག་གི་ཁྱིམ་དུ་རྐུན་པོ་འོང་བར་ཚོར་ན། རྐུན་པོས་མྱི་ཚུགས་སོ། །བྱང་ཅུབ་སེམས་དཔཱ་སེམས་དཔའ་ཆེན་པོ་ཡང་ཚད་མྱེད་པའི་ཉོན་མོངས་པ་ཐམས་ཅད་ཚོར་ཏེ། །དེ་ཚོར་བས་ན་ཉོན་མོངས་  ༄། །པ་ཐམས་ཅད་ཀྱིས་མྱི་ཚུགས་སོ། །དེ་བས་ན་སངས་རྒྱས་ཤེས་བྱའོ། །དེ་ལྟར་ཚོར་བས་ན་མྱི་སྐྱེ་མྱི་རྒ་མྱི་ན་མྱི་འཆི་སྟེ། དེའི་ཕྱིར་སངས་རྒྱས་ཤེས་བྱ་ཞེས་འབྱུང༌། །མྱི་རྟོག་པའི་ནང་དུ་ནང་གི་ཚོར་བ་འདུས་པ་ཇི་ལྟ་བུ་ཞེ་ན། །ཆོས་ཀྱི་རྒྱལ་པོའི་མདོ་ལས། །བྱང་ཅུབ་ཚོར་བ་ངོ་བོ་ཉིད། །མྱི་གཡོ་ཅི་ཡང་ཚོར་བ་མྱེད་ཅེས་འབྱུང༌། །རྟ་སྐད་བྱང་ཅུབ་སེམས་དཔའི་མདོ་ལས་ཀྱང༌། །དྲན་བའི་མཚན་མ་ཕྲ་མོ་དང་བྲལ་ཏེ། །སེམས་ཀྱི་ངོ་བོ་ཉིད་མཐོང་ན། །དེ་ནི་སེམས་རྟག་པར་གནས་པས། །   PT 116-80 དེའི་མྱིང་ངོ་བོ་ཉིད་ཚོར་བའོ། །ཞེས་འབྱུང༌། །མྱི་རྟོག་པའི་ནང་དུ་ཡེ་ཤེས་འདུས་པ་ཇི་ལྟ་བུ་ཞེ་ན། །ལང་ཀར་གཤེགས་པའི་མདོ་ལས། །སྐྱེས་ནས་འཇིག་པ་ནི་རྣམ་པར་ཤེས་པའོ། །མ་སྐྱེས་མྱི་འཇིག་པ་ནི་ཡེ་ཤེས་སོ། །ཞེས་འབྱུང༌། །མྱི་རྟོག་པའི་ནང་དུ་རང་གིས་རིག་པ་འདུས་པ་ཇི་ལྟ་བུ་ཞེ་ན། །དཀོན་མཆོག་སྤྲིན་གྱི་མདོ་ལས། །གསོལ་བ་དེ་ཁོ་ན་ཞེས་བགྱི་བ་ཇི་ལགས། །བཀའ་སྩལ་པ། །དེ་ཁོ་ན་ཞེས་བྱ་བ་ནི། ཡང་དག་པའི་དོན་ཀྱི་ཚིག་བླ་དགས་སོ། །འདི་ནི་སོ་སོ་རང་གིས་རིག་པ་ཡིན་ཏེ། །ཡི་གེས་གདགས་  ༄། །པར་མྱི་ནུས་སོ། །དེ་ཅིའི་ཕྱིར་ཞེ་ན། །སྨྲ་བ་དང། བརྗོད་པ་དང། རྟོག་པ་ཐམས་ཅད་ཀྱི་ཡུལ་ལས་འདས་པ། །འཕགས་པའི་ཡེ་ཤེས་ཀྱི་ཡུལ་ཏེ། །ཡེ་ནས་ཇི་བཞིན་དུ་འདུག་པའོ། །ཞེས་འབྱུང༌། །མྱི་རྟོག་པའི་ནང་དུ་རྣམ་པ་ཐམས་ཅད་མཁྱེན་པ་འདུས་པ་ཇི་ལྟ་བུ་ཞེ་ན། །ཤེས་རབ་ཀྱི་ཕ་རོལ་དུ་ཕྱིན་པའི་མདོ་ལས། །གང་ལ་དམྱིགས་པ་མྱེད་པ་དྲན་བ་དབང་གྱུར་བའི། ཞི་བའི་རྣམ་པ་དང་ལྡན་བའི་མཚན་ཉིད་མྱེད་པའི་མཚན་ཉིད་ནི་རྣམ་པ་ཐམས་ཅད་མཁྱེན་པ་ཉིད་ཅེས་བྱའོ། །ཞེས་འབྱུང༌། །མྱི་རྟོག་པའི་ནང་དུ་སངས་   PT 116-81 རྒྱས་ལ་བསྒོམྶ་པ་འདུས་པ་ཇི་ལྟ་བུ་ཞེ་ན། །པར་ནེ་རྦན་གྱི་མདོ་ལས། །དགེ་བའི་རྒྱུ་རྐྱེན་སྤྱད་ན་སེམས་ཅན་གྱིས་ཀྱང། །མཐོང་དུ་རུང་ངོ༌། །དགེ་བསྙེན་ཞུན་ཏ་ལུས་མ་རབས་ཀྱང་སེམས་སངས་རྒྱས་སོ་ཞེས་འབྱུང༌། །ཡང་མདོ་དེ་ཉིད་ལས། །སེམས་ཅན་གྱིས་མྱི་མཐོང་བ་ཡང་མ་ཡིན་ཏེ། །དུས་ཚིགས་དང་རྒྱུ་རྐྱེན་འདུས་འཕྲོད་ནས་མཐོང་བར་ནུས་སོ་ཞེས་འབྱུང། །ལང་ཀར་གཤེགས་པའི་མདོ་ལས། །དམ་པའི་དོན་གྱི་སྒོ་ཉིད་ནི། །རྣམ་པར་དམྱིགས་དང་གཉིས་པོ་ཡངས། །སྣང་བ་མྱེད་པར་གནས་པ་ན། །ཐེག་  ༄། །པ་གསུམ་ལ་ག་ལ་འཇོག། །སེམས་ཙམ་སྟེ་ནི་མྱི་སྣང་བས། །སངས་རྒྱས་ས་ལ་གནས་པའོ། །ཞེས་འབྱུང༌། །མྱི་རྟོག་པའི་ནང་དུ་འཚང་རྒྱ་ཞིང་མྱ་ངན་ལས་འདས་པ་ཇི་ལྟ་བུ་ཞེ་ན། །རྡོ་རྗེ་གཅོད་པའི་མདོ་ལས། །འདུ་ཤེས་ཐམས་ཅད་དང་བྲལ་བ་ནི་སངས་རྒྱས་བཅོམ་ལྡན་འདས་སོ་ཞེས་འབྱུང༌། །ལང་ཀར་གཤེགས་པའི་མདོ་ལས། །བྱ་བ་དང་ནི་མཚན་ཉིད་དང། དངོས་པོར་མྱ་ངན་ང་མྱི་འདའ། །རྣམ་རྟོག་རྣམ་པར་ཤེས་པ་ལས། །བཟློག་པས་མྱ་ངན་ང་འདའས་སོ། །ཡང་མདོ་དེ་ཉིད་ལས། །རྣམ་པར་རྟོག་པ་མྱི་འཇུག་ཅིང་   PT 116-82 གང་ཚེ་སངས་རྒྱས་མྱི་མཐོང་ལ། །འཇུག་མྱེད་སངས་རྒྱས་ཡིན་བར་ནི། །གལ་ཏེ་མཐོང་ན་དེ་སངས་རྒྱས། ཤེས་འབྱུང། །པུན་ད་རི་ཀའི་མདོ་ལས། །བླ་ན་མྱེད་པའི་རིན་པོ་ཆེ་ནི་མྱི་བཙལ་བར་རང་རྙེད་པར་འགྱུར་རོ་ཞེས་འབྱུང། །མྱི་རྟོག་པའི་ནང་དུ་བྱང་ཅུབ་འདུས་པ་ཇི་ལྟ་བུ་ཞེ་ན། །དྲི་མ་མྱེད་པར་གྲགས་པའི་མདོ་ལས། །མྱི་རྟོག་པ་ནི་བྱང་ཅུབ་བོ་ཞེས་འབྱུང༌། །མྱི་རྟོག་པའི་ནང་དུ་སངས་རྒྱས་ནས། །སེམས་ཅན་གྱི་དོན་མཛད་པ་ཇི་ལྟ་བུ་ཞེ་ན། །སྡོང་པོས་བཀོད་པའི་མདོ་ལས། །དེ་བཞིན་གཤེས་པའི་དགོངས་པ་ལྷུན་གྱིས་གྲུབ་པས། །རྣམ་པར་མྱི་རྟོག་  ༄། །པའི་དེ་བཞིན་དུ་ཅིག་ཅར་སྟོནད་ཏོ། །སེམས་ཅན་གཞན་དང་གཞན་གྱི་བསམ་བའི་དབང་གིས། །ཕྱི་མའི་མཐཱ་བསྐལ་བའི་མུར་ཐུག་པའི་བྱིན་ཀྱི་རླབས་རྒྱུན་མྱི་གཅོད་པར་ཀུན་དུ་སྟོན་ཏོ་ཞེས་འབྱུང། །སངས་རྒྱས་ཕལ་པོ་ཆེའི་མདོ་ལས་ཀྱང༌། །ཡིད་བཞིན་ནོར་བུ་རྒྱལ་པོ་ནི། །ཇི་ལྟར་ཡིད་བསམས་རྫོགས་བྱེད་པ། །དེ་བཞིན་སངས་རྒྱས་ཆོས་ཉིད་ཀྱང༌། །རྟག་དུ་སྨོན་ལམ་རྫོགས་པར་འགྲུབ། །མཐཱ་དང་དབུས་མྱེད་འཇིག་རྟེན་འདིར། །འཇིག་རྟེན་པ་ཡི་འདྲེན་པར་འགྱུར། །དེ་འི་སྨོན་ལམ་དེ་དག་གིས། །ཕྱོགས་བཅུ་དེ་དག་རྒྱལ་བས་གང། །    PT 116-83 ཡང་མདོ་སྡེ་དེ་ཉིད་ལས། །ཇི་ལྟར་ཟླ་བ་ཤར་འགྱུར་བ། །ཚད་མྱེད་པ་ཡི་གཟུགས་བརྙན་རྣམས། །ཆ་ུའི་ནང་དུ་སྣང་འགྱུར་ཀྱང༌། །ཟླ་བ་གཉིས་སུ་གྱུར་པ་མྱེད། །དེ་བཞིན་ཆགས་མྱེད་མཁྱེན་ལྡན་རྣམས། །ཆགས་མྱེད་རྣམ་པ་སངས་རྒྱ་བ། །ཞིང་རྣམས་ཀུན་ཡང་རབ་དུ་སྣང༌། །སངས་རྒྱས་ལ་ནི་གཉིས་ཀྱང་མྱེད། ཅེས་གསུངས་པས། །ཅིག་ཅར་འཇུག་པའི་སྒོ་འདི་ནི་དེ་ལྟར་མདོ་སྡེ་མང་པོའི་ལུང་དང་ཡང་མྱི་འགལ་ལ། །མཁན་པོ་མཁས་པ་རྣམས་ཀྱི་མན་ (ངག)དང་ཡང་འཐུན་ (མཐུན་)བ་ཉིད་དེ། །ལང་ཀར་གཤེགས་པའི་མདོ་ལས། །  ༄། །ཐེག་པ་ཆེན་པོ་ལུང་བསྟན་པའི་མཁན་པོ་ན་ག་རྫུ་ནས། །རྟེན་འབྲེལ་གྱི་སྙིང་པོ་བཤད་པ་ལས་ཀྱང། །འདི་ལས་བསལ་པ་གང་ཡང་མྱེད། །གཞག་པར་བྱ་བ་ཇི་ཡང་མྱེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ན་རྣམ་པར་གྲོལ། ཞེས་འབྱུང། །བདུན་རྒྱུད་ཀྱི་དང་པོ་བོ་དེ་དར་མ་ཏ་ལས་བཤད་པ་ལས་ཀྱང། །དོན་ལ་འཇུག་པ་ནི་བསྟནད་པས་གཞུང་གོ་བ་སྟེ། །སོ་སོའི་སྐྱེ་བོ་དང། ཡང་དག་པའི་ངོ་བོ་ཉིད་གཅིག་ཅིང༌། །ཐ་མྱི་དད་པ་ཡིན་ན། །མྱི་བདེན་བའི་གློ་བུར་གྱིས་རྡུལ་གྱིས་བསྒྲིབས་པས། །ཡང་དག་པའི་ངོ་བོ་ཉིད་    PT 116-84 མངོན་བར་མ་རྟོགས་སོ། །གལ་ཏེ་མྱི་བདེན་བ་སྤངས་ཏེ། ཡང་དག་པ་ལ་ཕྱོགས་ཤིང། རྟོག་པ་སྤངས་ཏེ། ལྷམ་མེར་གནས་ན། བདག་ཀྱང་མྱེད། །གཞན་ཡང་མྱེད། །མ་རབས་དང། འཕགས་པ་ཡང་མཉམ་ཞིང་གཅིག་སྟེ། །མྱི་འགྱུར་བར་བརྟན་བར་གནས་ན། །དེ་ཕན་ཅད་ཡི་གེ་དག་བསྟན་པའི་རྗེས་སུ་མྱི་འབྲང་ངོ། །ད་ནི་ཡང་དག་པའི་རྣལ་དུ་བབ་པ། རྣམ་པར་རྟོག་པ་མྱེད་པ། ཞི་ཞིང་བྱ་བ་མྱེད་པ་སྟེ། །དེ་ནི་དོན་ལ་འཇུག་པའོ་ཞེས་འབྱུང༌། །བསམ་བརྟན་གྱི་མཁན་པོ་བུ་ཅུས་བཤད་པ་ལས་ཀྱང། །མྱི་སེམས་པ་ནི་  ༄། །ཚུལ་ཁྲིམས་སོ། །མྱི་དྲན་བ་ནི་ཏིང་ངེ་འཛིན། །སྒྱུ་མའི་སེམས་མྱི་འབྱུང་བ་ནི་ཤེས་རབ་བོ་ཞེས་འབྱུང༌། །བསམ་བརྟན་གྱི་མཁན་པོ་བདུད་འདུལ་གྱི་སྙིང་པོས་བཤད་པ་ལས་ཀྱང༌། །ཇི་ཡང་མྱི་དྲན་བ་ནི་སངས་རྒྱས་དྲན་བའོ་ཞེས་འབྱུང༌། །རྟག་དུ་སངས་རྒྱས་དྲན་ཞིང་དམྱིགས་པ་མྱི་འབྱུང་ན། །ཕྱང་ངེར་མཚན་མ་མྱེད་ལ། །མཉམ་སྙོམས་ཏེ་མྱི་དམྱིགས་སོ། །གནས་འདིར་ཆུད་ན་དྲན་བའི་སེམས་ཞིའོ། །ཡང་བརྟན་མྱི་དགོས་ཏེ། འདི་ཉིད་ལ་བལྟས་ཏེ་སྙོམས་ན། །དེ་བཞིན་གཤེགས་པའི་ཡང་དག་   PT 116-85 པའི་ཆོས་ཀྱི་སྐུ་ཉིད་ཡིན་ནོ་ཞེས་འབྱུང། །བསམ་བརྟན་གྱི་མཁན་པོ་ཨ་རྡན་ཧྭེར་གྱིས་བཤད་པ་ལས་ཀྱང། །སེམས་ཇི་བཞིན་དུ་མཉམ་བ་ནི། །རྣལ་འབྱོར་ངེས་པའི་ལམ་ཡིན་ནོ་ཞེས་འབྱུང༌། །འགཱ་ལུན་ཤན་ཤིས་བཤད་པ་ལས་ཀྱང། །སེམས་གཡོ་བའི་རྗེས་སུ་དྲན་ཞིང༌། །ཡུལ་རྣམས་ལ་མྱི་དམྱིགས་ན་བརྟུལ་ཞིང་བསྡུ་མྱི་དགོས་སོ། །གླན་ཞིང་གདགས་མྱི་དགོས་སོ་ཞེས་འབྱུང། །མཁན་པོ་མ་ཧ་ཡན་གྱི་བཤད་པ་ལས་ཀྱང། །ཆོས་ཉིད་བསམ་དུ་མྱེད་པ་ལ། །མྱི་བསམ་མྱི་རྟོག་པར་གཞག་གོ། ཞེས་འབྱུང། །  ༄། །སློབས་དཔོན་ཨ་རྻ་དེ་བས་ལག་པའི་ཆད་བཤད་པ་ལས་ཀྱང། །ཀུན་ནས་ཉོན་མོངས་པ་སྤོང་འདོད་པས། །དམ་པའི་དོན་ཀྱིས་བཙལ་བར་བྱའོ་ཞེས་འབྱུང་བ་ལསྩོགས་ཏེ། །ངེས་པའི་དོན་ཀྱི་མདོ་སྡེ་ཐམས་ཅད་ལས་ཀྱང། །མཚན་མ་ལ་མྱི་གནས་པ་རྣམས་ནི་སྤྱོད་པའི་མཆོག་ཡིན་ལ། །མཚན་མ་ལ་གནས་པའི་རྣམས་ནི། །འཁོར་བའི་དམྱིགས་སུ་གསུངས་པས། །རྣམ་པར་མྱི་རྟོག་པའི་མདོ་ལ། །ཅིག་ཅར་འཇུག་པ་འདི་ནི། །མྱ་ངན་ལས་འདས་པའི་ལམ་གྱི་མཆོག་ཡིན་བར་མངོན་ནོ། །གཞུང་འདིར་   PT 116-86 བསམ་བརྟན་བའི་སེམས་ཀྱི་བྱིང་རྒོད་དང། །བསྒོམ་བའི་ཉམས་ཆེ་ཆུང་(དང༌།) བདུད་ཀྱི་ལས་སུ་འགྱུར་མྱི་འགྱུར་དང། འཕགས་པའི་བདུད་དང། །དབང་དུ་འགྱུར་བ་ལསྩོགས་པ་ནི། །དམྱིགས་ཀྱིས་མ་(བཤད)པས། །ངེས་པའི་དོན་ཀྱི་མདོ་སྡེ་དང༌། །དགེ་བའི་བཤེས་ཉེན་མཁས་པ་ཐམས་ཅན་ལ་རྟོགས་ཤིག། །ཡོང་ནི་ཆོས་ཀྱི་མཐཱ་བསྩམ་བར་བྱ་ན། །རྣལ་འབྱོར་ཆེན་པོའི་ལམ་ཡང་སྨྲ་བསམ་གྱི་ཡུལ་ལས་འདས་པ་ཡིན་ཏེ། །གཞུང་བཤད་དུ་ཡང་མྱེད་མོད་ཀྱི། །འོན་ཀྱང་སོ་སོའི་སྐྱེ་བོ་མ་རབས་  ༄། །རྣམས་དྲང་པོའི་ཆོས་ཉིད་ལ་གཟུད་པའི་ཕྱིར་ཐ་སྙད་ཙམ་གི་སྒོ་ནས་མཚོན་ཏེ་བཤད་པ་ཡིན་ནོ༎ ༎ ༈ དམིགས་སུ་མྱེད་པ་ཚུལ་གཅིག་པའི་གཞུང་རྣལ་འབྱོར་ཆེན་པོ་རྣམས་ལ་དགོས་པའི་དོན་དྲན་བའི་རྟེན་ཙམ་དུ་བྲིས་པ་རྫོགས་སྷོ༎   ༎  * * * * * * * * * *   PT 116-87 ༈ མཁན་པོ་མ་ཧ་ཡན་གྱིས༌། །བསམ་བརྟན་མྱི་རྟོག་པའི་ནང་དུ་ཕ་རོལ་དུ་ཕྱིནད་པ་དྲུག་དང། བཅུ་འདུས་པ་བཤད་པའི་མདོ། །མྱི་རྟོག་པ་ལ་ཞུགས་པའི་ཚེ། །ཁམས་གསུམ་ཡོངས་སུ་བཏང་བས་ན། །སྦྱིན་པ་ཆེན་པོ་ཡང་རྫོགས་སོ། །མྱི་རྟོག་པ་ལ་ཞུགས་པའི་ཚེ་སྒོ་གསུམ་གྱི་ཉེས་པ་མྱི་འབྱུང་བས་ན། །ཚུལ་ཁྲིམས་ཆེན་པོ་ཡང་རྫོགས་སོ། །མྱི་རྟོག་པ་ལ་ཞུགས་པའི་ཚེ་སེམས་ཀྱི་འདུ་ཤེས་མྱི་འབྱུང་བར་བཟོད་པས་ན། །བཟོད་པ་ཆེན་པོ་ཡང་རྫོགས་སོ། །མྱི་རྟོག་པ་ལ་ཆུ་བོ་རྒྱུན་བཞིན་བར་  ༄། །མ་བཅད་པས་ན། །བརྩོན་འགྲུས་ཆེན་པོ་ཡང་རྫོགས་སོ། །མྱི་རྟོག་པ་ཏིང་ངེ་འཛིན་ཡིན་བས་ན། །ཏིང་ངེ་འཛིན་ཆེན་པོ་ཡང་རྫོགས་སོ། །མྱི་རྟོག་པ་ཉིད་ཤེས་རབ་སྟེ། །འཇིག་རྟེན་ལས་འདས་པའི་ཡེ་ཤེས་སུ་གྱུར་པས་ན། །ཤེས་རབ་ཆེན་པོ་ཡང་རྫོགས་སོ། །མྱི་རྟོག་པ་ཉིད་བླ་ན་མྱེད་པའི་གནས་སུ་འགྲོ་བའི་ཐབས་ཡིན་བས་ན། །ཐབས་ཆེན་པོ་ཡང་རྫོགས་སོ། །མྱི་རྟོག་པ་ལ་ཞུགས་པའི་ཚེ། །ཁམས་གསུམ་ཟིལ་ཀྱིས་ནོན་པས་ན། །སྟོབས་ཆེན་པོ་ཡང་རྫོགས་སོ། །   PT 116-88 མྱི་རྟོག་པ་ཉིད་སྨོན་ལམ་དེ་བཞིན་གཤེགས་པའི་སྨོན་ལམ་ལ་འཇུག་པར་སྨོན་པས་ན། །སྨོན་ལམ་ཆེན་པོ་ཡང་རྫོགས་སོ། །མྱི་རྟོག་པ་ཉིད་དེ་བཞིན་གཤེགས་པའི་དབྱིངས་ཡིན་བས་ན། །ཡེ་ཤེས་ཆེན་པོ་ཡང་རྫོགས་སོ༎ ༎ ༈ མཁན་པོ་བཱུ་ཅུའི་བསམ་བརྟན་གྱི་མདོ་ལས་འབྱུང་བའ། །ཚུལ་ཁྲིམས་དང། ཏིང་ངེ་འཛིན་དང༌། ཤེས་རབ་དང། དེ་ལ་མྱི་སེམས་པ་ནི། །ཚུལ་  ༄། །ཁྲིམས། །མྱི་རྟོག་པ་ནི། །ཏིང་ངེ་འཛིན། །སྒྱུ་མའི་སེམས་མྱི་འབྱུང་བ་ནི་ཤེས་རབ་སྟེ། །དེ་ནི་གཟུངས་ཀྱི་སྒོའོ། ། ༈ མཁན་པོ་ཀིམ་ཧུན་ཤེན་ཤིའི་བསམ་བརྟན་གྱི་མདོ་ལས་འབྱུང་བ། །སེམས་མཉམ་ན་ཆོས་ཐམས་ཅད་མཉམ་མོ། །ཡང་དག་པ་ཉིད་རིག་ན་སངས་རྒྱས་ཀྱི་ཆོས་མ་ཡིན་བ་མྱེད་དོ། །དོན་གོ་བའི་དུས་ན་ཡང་སྲེད་ཅིང་ཆགས་པའི་སེམས་མྱི་བསྐྱེད། །ཡང་དག་པའི་སྤྱོད་ཡུལ་ཉམས་སུ་མྱི་ལྡན་བའི་ཚེ་ན་ཡང་མྱི་འཚལ། །ཇིའི་ཕྱིར་ཞེས་བྱ་ན། །ཤེས་རབ་ཀྱི་ཕ་རོལ་དུ་ཕྱིན་པའི་དེ་བཞིན་ཉིད་ནི། །ཡེ་ནས་   PT 116-89 མཉམ་བས་དམྱིགས་སུ་མྱེད་པའི་ཕྱིར་རོ། ། ༈ མཁན་པོ་ཛང་ཤེན་ཤིའི་བསམ་བརྟན་གྱི་མདོ་ལས་འབྱུང་བ། །དྲན་བའི་རྟོག་པ་མྱི་འབྱུང་བ་ནི། །ཏིང་ངེ་འཛིན་ཡོངས་སུ་རྫོགས་པ་ཡིན། །རྣམ་པར་ཤེས་པ་དྲུག་ཡུལ་ལ་མ་ཆགས་པ་ནི། །ཤེས་རབ་ཡོངས་སུ་རྫོགས་པ་ཡིན། །དེ་ལྟར་ཏིང་ངེ་འཛིན་དང། ཤེས་རབ་ཡོངས་སུ་རྫོགས་པས། །རྟོག་པ་མྱེད་པའི་ཤེས་རབ་སྐྱེས་ཏེ། །དེས་ཁམས་གསུམ་ལས་འདས་པར་འགྱུར་རོ༎ ༈ མཁན་པོ་དེའུ་ལིམ་ཤེན་  ༄། །ཤིའི་བསམ་བརྟན་གྱི་མདོ་ལས་འབྱུང་བ། །ལམ་སྒོམ་བས་སེམས་ཀྱི་མྱིག་དང་ལྡན་བར་བྱའོ། །ཅིར་ཡང་མྱི་རྟོག་ཅིར་ཡང་མྱི་དམྱིགས། ཇིར་ཡང་མྱི་སྒྲུབ་པར་ནི་སེམས་མཉམ་སྟེ། །དེ་ནི་སེམསྐྱི་དམྱིག་ (སེམས་ཀྱི་མིག་)ཅེས་བྱའོ། །དེ་ལྟར་མྱི་རྟོག་པའི་དུས་ན། །དམྱིག་གིས་གཟུགས་ཀྱི་ཡུལ་ལ་ཆགས། །པས་དམྱིག་གྲོལ་ཐར། །རྣ་བ་དང། སྣ་དང། ལྕེ་དང། ཡིད་ཀྱང་དེ་བཞིན་གྲོལ་ཐར་ཏེ། །དེ་ནི་རང་དབང་གི་རྒྱལ་པོ་དྲུག་ཅེས་བྱ་སྟེ། །དེ་ནི་གྲོལ་ཐར་པའི་གནས་ཡིན་ནོ། །གྲོལ་ཐར་པ་ནི་སངས་རྒྱས་ཡིན་ནོ༎ ༈ མཁན་པོ་ལ་ཤེན་ཤིའི་   PT 116-90 བསམ་བརྟན་གྱི་མདོ་ལས་འབྱུང་བ། །ལམ་སྒོམ་བས་བྱང་ཅུབ་ཀྱི་སྙིང་པོ་ལ་བརྩལ་ན། །ལུས་ཁོང་གློད་དེ་ཡང་དག་པར་བཞག །སེམས་ནམ་ཀ་བཞིན་དུ་ཡངས་ཤིང་མཉམ་བར་བསྒོམ་མོ། །དེ་ལྟར་གྱུར་པའི་དུས་ན། གཟུགས་ལསྩོགས་ཏེ། །ཡུལ་དྲུག་གི་རྐྱེན་གང་གིས་ཀྱང༌། །གནོད་པ་འཁྲུགས་པར་མྱི་འགྱུར་ཏེ། །དེ་ནི་དེ་བཞིན་གཤེགས་པའི་ཆོས་ཀྱི་སྐུ་ཡིན་ནོ༎ ༈ མཁན་པོ་ཀིམ་ཧུའི་བསམ་བརྟན་གྱི་མདོ་ལས་འབྱུང་བ། །ལམ་སྒོམ་བའི་མྱིས། །ལྟ་བའི་རྟོག་པ་ཐམས་ཅད་དང་བྲལ་ན། །དེ་ནི་ཚོར་བ་གཅིག་  ༄། །པོ་ཞེས་བྱ་སྟེ། །དེ་ལྟར་ཚོར་བ་དེ་དང་ལྡན་བའི་ཚེ། །བག་ཆགས་ཀྱི་ཉོན་མོངས་པ་ཐམས་ཅད་མྱི་སྐྱེའོ། །དེ་ནི་གྲོལ་ཐར་པའི་ལམ་ཡིན་ནོ༎ ༈ མཁན་པོ་པབ་ཤྭན་ཤེན་ཤིའི་བསམ་བརྟན་གྱི་མདོ་ལས་འབྱུང་བ། །རྣམ་པར་མྱི་རྟོག་པའི་དོན་ཅིག་ཅར་རེག་(རིགས་)པ་ནི། །སེང་གེའི་རྒྱལ་པོ་དང་འདྲ་སྟེ་སེང་གེའི་སྒྲ་བསྒྲགས་པས། །སྤྱོད་པ་ལམ་རྣམ་བཞིར་བག་མྱི་ཚའོ། །མཚན་མ་དང། དམྱིགས་པ་སྒྲུབ་པ་ནི། །ཝའི་ཕྲུ་གུ་འདྲ་སྟེ། བྱེ་བྲག་དུ་འབྱེད་ཅིང་ཁྱད་བར་དུ་རྟོག་པས། །སངས་རྒྱ་བར་མྱི་ནུས་ཏེ། བླུན་པོ་དེ་ནི་སྟོང་པར་རྒས་   PT 116-91 པ་ཡིན་ནོ༎  ༈ མཁན་པོ་པིར་ཤེན་ཤིའི་བསམ་བརྟན་གྱི་མདོ་ལས་འབྱུང་བའ། །སེམས་གཅིག་མཉམ་ན་ཆོས་ཐམས་ཅད་མྱི་སྐྱེ་སྟེ། །དེ་ནི་གྲོལ་ཐར་པའི་ལམ་ཡིན་ནོ༎ ༈ །མཁན་པོ་ཛྭའི་ཤེན་ཤིའི་བསམ་བརྟན་གྱི་མདོ་ལས་འབྱུང་བ། །རང་བཞིན་དག་པའི་ཆུ་བྱུང་བས། །བག་ཆགས་ཀྱི་ཉོན་མོངས་པའི་ས་སྐམས་པ་སྦངས་པས། །བྱང་ཅུབ་ཀྱི་མྱི་(མྱུ་)གུ་སྐྱེའོ། །དེ་ནི་རང་བཞིན་མཐོང་བ་སྟེ་མྱུར་དུ་འཚང་རྒྱའོ༎  ༈ མཁན་པོ་ཚྭན་གིའི་བསམ་བརྟན་གྱི་མདོ་ལས་འབྱུང་བ། །ལམ་སྒོམ་བའི་དགེ་  ༄། །སློང་གིས་ཚོར་བ་ཞི་བ་ལ་བརྟག་པར་བྱའོ། །དེ་ལྟར་ཚོར་ན་ཉོན་མོངས་པའི་མདུད་པས་བཅིང་བར་མྱི་ནུས་སོ༎ ༈ མཁན་པོ་ཝང་ཤེན་ཤིའི་བསམ་བརྟན་གྱི་མདོ་ལས་འབྱུང་བ། །ཆོས་གཅིག་རིག་ན་ཆོས་ཐམས་(ཅད་)མ་ལོག་པའོ། །ཆོས་གཅིག་མ་རིག་ན། ཆོས་ཐམས་ཅད་ལོག་པའོ། །དེ་ནི་ཡང་དག་པའི་ཚོར་བ་ཞེས་བྱ་སྟེ། །སེམས་ཀྱི་གནས་རིག་པའོ། །དེ་ལྟར་ཚོར་ན། །བག་ཆགས་ཀྱི་ཉོན་མོངས་པ་ཐམས་ཅད་མྱི་སྐྱི་སྐྱེ་སྟེ། །དཔེར་ན་ཆུ་ཁོལ་བའི་ནང་དུ་ཆུ་གྲང་མོ་བླུགས་ན༌། ཁོལ་ཞི་བ་བཞིན་ནོ༎    PT 116-92 ༈ མཁན་མོ་ཛྭང་ཟ་ཤེན་ཤིའི་བསམ་བརྟན་གྱི་མདོ་ལས་འབྱུང་བ། །ལམ་སྒོམ་བས། །སངས་རྒྱས་ཀྱི་(ཀྱིས་)སངས་རྒྱས་ཉིད་ལ་བལྟས་ན། །སངས་རྒྱས་མཐོང་བས། །གོམ་པ་གོམ་(འགོམ)པས་སངས་རྒྱས་དང་ཉེ་བར་འགྱུར་རོ། །སངས་རྒྱས་ཀྱི་ལམ་(ཀྱིས་མ་)བལྟས་ན། །སངས་རྒྱས་མྱི་མཐོང་སྟེ། །དེ་ནི་གོམ་པ་གོམ་པས་སངས་རྒྱས་དང་རིང་བར་གྱུར་ཏོ༎ ༈ རྒྱའི་དགེ་བསྙེན་ཀེང་ཤི་ནས་ཕོ་ཉར་མཆིས་པ་དེའི་བསམ་བརྟན་གྱི་མདོ་ལས་འབྱུང་བ། །ལམ་སྒོམ་བས། ནན་ཏན་སྙིང་པོར་བསྩལ་བར་བྱའོ། །དོན་གོ་ན་སེ་གོལ་ཐབས་གཅིག་  ༄། །གིས་ཀྱང་སངས་རྒྱས། །མ་གོ་ན་ནི་ཆུ་བོ་འགའ་འགའི་(གངྒའི་)སྙེད་ཀྱི་བསྐལ་པར་འཚང་མྱི་རྒྱའོ། །ཐེག་པ་ཆེན་པོའི་དོན་ཅིག་ཅར་རིག་པ་ནི། །ཆོས་ཀྱི་སྒྲ་ཆེན་པོ་བསྒྲགས་ཤེས་བྱ་སྟེ། །དམྱིགས་པ་དང་རྟོག་པའི་སྒྲ་ཐམས་ཅད་ཅིག་ཅར་བསལ་ཏོ། །དེ་ནི་རྣམ་པར་གྲོལ་བའོ། །དོན་མ་རིག་པ་ནི་གཏི་མུག་འཁྲུལ་པའི་སྒྲ་ཞེས་བྱ་སྟེ། །ཉོན་མོངས་པའི་བག་ཆགས་ཀྱི་སྐྱོན་ཐམས་ཅད་ཅིག་ཅར་བྱུང་བས། །འཁོར་བའི་གདོས་ཡིན་ནོ། །དཔེར་ན་སེང་གེ་ནི་དང་པོ་སྐྱེས་པའི་ཚེ། །སེང་གེའི་སྟབས་སུ་འགྲོ་ཞིང༌། །སེང་གེའི་སྒྲ་   PT 116-93 འབྱིན་པས། །རི་དགས་གཞན་གྱི་སྒྲ་ཟིལ་གྱིས་གནོན་པར་བྱེད་དོ། །དོན་ཅིག་ཅར་རིག་པ་ཡང་དེ་དང་འདྲའོ། །ཝ་ནི་དང་པོ་སྐྱེས་པའི་ཚེ། །ཝའི་སྟབས་སུ་འགྲོ་ཞིང་ཝའི་སྐད་འབྱིན་པས། །གཅན་ཟན་གྱི་ཚོགས་མང་པོས་བརྙས་ཤིང་གླགས་ལྟ་བས་བག་ཚ་བའི་མྱི་བདེ་བ་འང་ཅིག་ཅར་འདུས་པར་འགྱུར་ཏེ། །དོན་ཅིག་ཅར་མ་རིག་པ་ཡང་དེ་དང་འདྲིའོ༎ ༈ བསམ་བརྟན་གྱི་མཁན་པོ་ཤིན་ཧོའི་བསམ་བརྟན་གྱི་མདོ་ལས་འབྱུང་བ། །རྟག་དུ་དྲན་བ་མྱེད་པའི་བདེན་པའི་མཚན་མ་བསྒྲུབ་བོ། །དེ་ཡང་གང་  ༄། །ཞེ་ན། །སེམས་ཀྱི་རང་བཞིན་ཡེ་ནས་མྱི་གནས་པའི་ངོ་བོ་ཉིད་ནི། །ཐོབ་པར་བྱ་བ་མྱེད་དེ་སེམས་དང་(དྭངས་)བ་དང། ཏིང་ངེ་འཛིན་དུ་དམྱིགས་པ་བྱེད་དོ། །སེམས་ལ་ཡིན་བ་དང། མ་ཡིན་བ་དང། བཟང་བ་དང། ངན་པ་དང། སེམས་ལ་ཁ་དོག་དང་དབྱིབས་སུ་ཡང་དམྱིགས་པ་མྱེད། །སེམས་ལ་མཐཱ་ཡོད་པ་དང། མཐཱ་མྱེད་པ་དང། ཚད་ཡོད་པ་དང། ཚད་མྱེད་པ་དང། གནས་ཡོད་པ་དང། གནས་མྱེད་པ་འང་དམྱིགས་པ་མྱེད་དེ། །ཡིད་ལ་བྱ་བའི་མཚན་མ་ཐམས་ཅད་མྱི་དམྱིགས་སོ། །དེ་ལྟར་སེམས་ལ་གནས་མྱེད་པར་གྱུར་ན། །སེམས་ཀྱི་མཉམ་བའི་ངོ་བོ་ཉིད་ཡེ་ནས་མྱི་གནས་པ་དེ་ནི། །རང་གིས་རེག་པ་ཡིན་   PT 116-94 ནོ། །རེག་པ་ཞེས་བྱ་བ་ནི་མྱི་གནས་པའི་གནས་སུ་ཕྱིན་པའོ། །དཔེར་ན་བྱ་ནི་བར་སྣང་ནམ་ཀ་ལ་མྱི་གནས་པར་འགྲོ་སྟེ། །གལ་ཏཻ་(ཏེ་)ནམ་ཀ་བར་སྣང་ལ་གནས་པར་གྱུར་ན་ནི་ལྟུང་བར་འགྱུར་རོ། །དེའི་ཕྱིར་རིག་པ་མྱེད་པ་ཡང་མ་ཡིན་ནོ། །རིག་པ་མྱེད་ན་སྟོང་པའི་མཐར་ལྟུང་ངོ། །དེ་བས་ན་མྱི་གནས་པ་ནི་ཡེ་ནས་ཞི་བའི་ངོ་བོ་ཉིད་དེ། །ཕྱི་མོའི་ཡེ་ཤེས་ཀྱིས་ན་ཞི་བ་དཀའ་བའི་ངོ་བོ་ཉིད་རིག་པར་ནུས་སོ། །དེ་བས་ན་མངོན་སུམ་དུ་ཤེས་ན་ཡང༌། ཤེས་པར་ཡིད་ལ་བྱ་བ་མྱེད། མངོན་སུམ་དུ་མཐོང་ན་ཡང། །མཐོང་བར་ཡིད་ལ་  ༄། །བྱ་བ་མྱེད་པ་དེ་ནི་ཡོངས་སུ་རྫོགས་པའི་ཆོས་ཀྱི་སྐུ་སྟེ། །ཆོས་ཀྱི་དབྱིངས་དང། འཐུན་(མཐུན་)བས་ནམ་ཀ་དང་མཉམ་སྟེ། །ངོ་བོ་ཉིད་ཀྱིས་མྱི་གནས་པས། །ཡོན་ཏན་དཔག་ཏུ་མྱེད་པས་ལྷུན་ཀྱིས་རྫོགས་པར་འགྱུར་རོ༎  ༈ འབྱི་ལིག་ཧྭ་ཤང་གི་བསམ་བརྟན་གྱི་མདོ་ལས་འབྱུང་བ། །སྐྱེ་ཤི་དང་མྱ་ངན་ལས་འདས་པ་ཡེ་ནས་གཉིས་སུ་མྱེད་པས། །འདུ་བ་དང་འབྲལ་བ་ལ། །དགའ་བ་དང་མྱི་དགའ་བར་བྱ་བ་མྱེད་དོ། །ཅིའི་ཕྱིར་ཞེ་ན། །འཁོར་བ་དང་མྱ་ངན་ལས་འདས་པ་ཞེས་བྱའོ༎   ༈ མཁན་པོ་མ་ཧ་ཡན་གྱི༌། །བསམ་   PT 116-95 བརྟན་གྱི་མདོ་ལས་འབྱུང་བ། །སྐྱེ་ཤི་དང༌། མྱ་ངན་ལས་འདས་པ་ཡེ་ནས་གཉིས་སུ་མྱེད་པས། །འདུ་བ་དང་བྲལ་བ་ལ་དགའ་བ་དང་མྱི་དགཱ་བར་བྱ་བ་མྱེད་དོ། །ཅིའི་ཕྱིར་ཞེ་ན། འཁོར་བ་དང། མྱ་ངན་ལས་འདས་པ་མཉམ་བ་ནི། །མྱ་ངན་ལས་འདས་པའོ་ཞེས་བྱའོ༎ ༈ མཁན་པོ་དེའུ་ཤེན་ཤིའི་བསམ་བརྟན་གྱི་མདོ་ལས་འབྱུང་བ། སེམས་བཀྲུ་བར་ནི་ཆུ་མྱི་དགོས། །སྦྱིན་བ་བྱེད་ལ་ནོར་མི་དགོས། །ཡང་དག་སེམས་ཀྱིས་དམ་ཆོས་སྒྲུབ། །དྲང་པོར་འདུག་པས་སངས་རྒྱས་མཐོང༎ ༈ མཁན་པོ་བུ་ཅུའི་བསམ་བརྟན་གྱི་མདོ་ལས་འབྱུང་བ། །ཡང་དག་པའི་  ༄། །སེམས་ཀྱིས་དཀྱིལ་འཁོར་བྱས། །མཚན་མ་མྱེད་པའི་མྱེས་རྣམ་པར་གྲོལ་བའི་སྤོས་བསྲེགས་ནས། །ཐོགས་པ་མྱེད་པའི་འགྱོད་ཚངས་བྱས་ནས། །བསམ་བ་མྱེད་པའི་ཚུལ་ཁྲིམས་དང༌། ཅི་ཡང་ཐོབ་པ་མྱེད་པའི་ཏིང་ངེ་འཛིན་དུ་བྱས། །མྱི་གཉིས་པ་ནི་ཡེ་ཤེས་སུ་བྱས་ཏེ། །འཇིག་རྟེན་གྱི་རྐྱེན་ཀྱིས་དཀྱིལ་འཁོར་བརྒྱན་པ་མྱི་བྱེད་དོ། །ཡང་བསྟན་པ༌། སེམས་ཅན་ཐམས་ཅད་ནི། །ཐོག་མ་ནས་རྣམ་པར་དག། །ཐོག་མ་ནས་ཡོངས་སུ་རྫོགས་པས། །བསྣན་དུ་ཡང་མྱེད། །དབྲིར་ཡང་མྱེད། །བསམ་བའི་རྗེས་སུ་གཞོལ་བས། །ཁམས་   PT 116-96 གསུམ་དུ་སེམས་ཟག་པས། །ཕུང་པོའི་ལུས་སྣ་ཚོགས་བླངས་ཏེ། །དགེ་བའི་བཤེས་ཉེན་ལ་བལྟོས། །རང་བཞིན་མཐོང་ན་སངས་རྒྱསུ་འགྲུབ་བོ། །མཚན་མ་ལ་ཆགས་ན་འཁོར། །སེམས་ཅན་བསམ་བ་ཡོད་པས། །བླ་དགས་སུ་བསམ་བ་མྱེད་པར་བཤད་དེ། །བསམ་བ་མྱེད་ན་བསམ་བ་མྱེད་པ་འང་མྱི་གཞག་གོ། །ཁམས་གསུམ་གྱི་སེམས་ནི། བདག་ཞི་བའི་ས་ལ་ཡང་མྱི་གནས། །མཚན་མ་ལ་ཡང་མྱི་གནས། །ལས་མྱི་བྱེད་པ་འང་མ་ཡིན་ཏེ། །སྒྱུ་མ་དང་བྲལ་བ་ནི་རྣམ་པར་གྲོལ་བའོ། །སེམས་  ༄། །ཡོད་ན་ནི་ཆུའི་རླབས་བཞིན་གྱི་སེམས་མྱེད་ན་ནི་མུར་དུག་གོ། །སྐྱེ་བའི་རྗེས་སུ་གཞོལ་བ་ནི་སེམས་ཅན་གྱི་དྲི་མའོ། །ཞི་བ་ལ་རྟེན་(བརྟེན)པ་ནི་མྱ་ངན་ལས་འདའ་བའི་གཡོ་བའོ། །སྐྱེ་བའི་རྗེས་སུ་ཡང་མྱི་གཞོལ་ཞི་བ་ལ་ཡང་མྱི་རྟེན། །ཏིང་ངེ་འཛིན་ལ་ཡང་མྱི་འཇུག །སྐྱེ་བ་ཡང་མྱེད། བསམ་བརྟན་དུ་ཡང་མྱི་འཇུག། །སྤྱོད་པ་འང་མྱེད། །སེམས་ནི་ཐོབ་པ་དང༌། སྟོར་པ་མྱེད། །དངོས་པོ་དང་གྲིབ་མ་ཡང་མ་ཡིན། །མཚན་ཉིད་དང་མཚན་མ་ཡང་མྱི་གཞག་གོ༎  ༎  PT 116-97 ༈ ཅིག་ཆར་ཡང་དག་པའི་ཕྱི་མོའི་ཚོར་བ། །རྡོ་རྗེ་ཤེས་རབ་སྤྱད་པས་ཕ་རོལ་དུ་ཕྱིན་པའི་ཆོས་ཀྱི་སྒོ་མོ་གཅེས་པ། །བྱེ་བྲག་ཕྱེད་པའི་བསམ་བརྟན་གྱི་མཁན་པོ་ཤེས་རབ་ཐར་ལ། །སློབ་མ་ཧེའུ་འབོག་ཆེན་ཡེམ་གྱིས་དྲིས་པ། །སངས་རྒྱས་ཀྱི་ཆོས་ཤིན་དུ་ཟབ་ཅིང་རིང་བས། །མྱི་ཐ་མལ་པས་མྱི་རིག་གི་ཡི་གེའི་རི་མོ་དང་འབྲུ་མང་བས། །དེའི་གཞུང་ཤེས་དཀཱ་ན། །བསམ་བརྟན་གྱི་མཁན་པོ་ལ། ཆོས་ཀྱི་མདོ་གཅེས་པ་འདྲི་སྟེ། །ལྷ་དང་མྱིའི་དཔལ་ཡོན་མྱི་ཚོལ་གྱི། །ཐལ་བྱུང་བྱང་ཆུབ་བླངས་ཏེ། །ཕ་རོལ་དུ་ཕྱིན་པ་ཚོལ་ལོ། །བསམ་  ༄། །བརྟན་གྱི་མཁན་པོ་ཐུགས་རྗེ་གཟིགས་ཏེ། །མྱི་ཐ་མལ་པ་མྱི་དོར་ཤིང་བྲི་མཁྱུད་མ་མཆིས་པར། ཚིག་དྲང་པོར་བསྟན་དུ་གསོལ། །མཁར་གྱི་བྱ་བ་ཡོད་པ་ནི་བཤད་མྱི་འཚལ་ལོ། །མཁར་གྱི་ཕྱི་རོལ་གྱི་བྱ་བ་མྱེད་པའི་ཆོས་གཅེས་པས་བཤད་པར་སྨོན་ཏོ། །བསམ་བརྟན་གྱི་མཁན་པོ་ཤེས་རབ་ཐོགས་མྱེད་ན་རེ། །ཤིན་དུ་དགེའོ། ཤིན་དུ་དགེའོ། །ང་ལུས་སྐྱེས་ནས་ལོ་ལྔ་བཅུ་རྩ་གསུམ་ལོན། །ཆོས་ལམ་དུ་ཞུགས་ནས་ལོ་སུམ་ཅུ་རྩ་གཉིས་ལོན་ན། །མྱི་ལ་དེ་ལྟ་བུའི་གཞུང་འདྲི་བ་ཡོང་མ་མྱོང་ན། ཁྱེད་ཡིད་མྱི་ཆེས་པ་ཇི་ཡོད། །གཅིག་དུ་   PT 116-98 ན་ཅིའི་བྱེ་བྲག་དབྱེ་བ་དྲང་པོར་དྲིས་ཤིག་དང། དྲང་པོར་བཤད་དོ། ཚིག་མང་པོ་མྱི་དགོས་སོ། །དེ་ནས་དྲིས་པ། རྡོ་རྗེ་ཤེས་རབ་ཀྱི་ཆོས་ཀྱི་ཡི་གེ་ན་རེ། །བྱང་ཅུབ་སེམས་དཔཱ་སེམས་དཔཱ་ཆེན་པོ་ཁ་དོག་ལ་ཆགས་པའི་སེམས་བསྐྱེད་པའི་(པར་)མྱི་རིགས་སོ། །སྒྲ་དང༌། གསུང་(གཟུགས་)དང། རོ་དང། རེག་དང། ཆོས་ལ་ཆགས་པའི་སེམས་བསྐྱེད་པའི་མྱི་རིགས་སོ། །བརྟག་དུ་མྱེད་པའི་གནས་ལ་འདུག་པའི་སེམས་བསྐྱེད་པའི་མྱི་རིགས་སོ་ཞེས་འབྱུང་ན། །དེའི་གཞུང་ཇི་ལྟ་བུ། །མཁན་པོ་ན་རེ། །ཤིན་དུ་དགེའོ་ཤིན་དུ་དགེའོ། །དེའི་(དེས་)གཞུང་འདྲི་ཤེས་སོ། །ཁྱོད་འདྲི་བ་ལ་མ་བརྟགས་ན། །  ༄། །རྩ་བའི་ཕྱི་མོ་གཅིག་དུ་སྨྱིན་(སྦྱིན)ཏེ། །ཁྱོད་ལ་ཆོས་གཅེས་པ་དྲང་པོར་བཤད་དོ། །བསམ་བ་ཡིད་ལ་མ་འདས་པར། །ཕ་རོལ་གྱི་འགྲམ་དུ་ཕྱིན་པ་ཁྱོད་བསླབ་པར་འདོད་དམ་མྱི་འདོད། །ཡེམ་གྱིས་ལན་བླན་བ། །མདོ་གཅེས་པ་ཐོས་པར་སྨོན་ཏོ། །ཡིད་ཆེས་པར་མནོས་ཏེ་གུས་པར་སྤྱད་དོ། །མཁན་པོ་ན་རེ། །སེམས་སོ་ཆོག་བརྟག་དུ་མྱེད་ན། །དེའི་མྱིང་བརྟག་དུ་མྱེད་པའི་གནས་ཡིན་ནོ། །དེ་ལས་ཡང་སེམས་མ་གཡོས་ན། །དེའི་མྱིང་འདུག་ཅེས་བྱའོ། །དེའི་སེམས་བསྐྱེད་པ་ནི་རིགས་པ་ཤེས་བྱ་བ་ནི་རིག་པའོ། །བསྐྱེད་ཅེས་བྱ་བ་ནི་ལྟ་བའོ། །བརྟག་དུ་  PT 116-99 མྱེད་པའི་གནས་ལ་བལྟ་སྟེ། །དེའི་སེམས་བསྐྱེད་པའི་རིགས་སོ། །འདྲི་བ་ན་རེ། །བརྟག་དུ་མྱེད་པའི་གནས་བལྟས་ན་གཞུང་ཇི་ཡོད། །མཁན་པོ་ན་རེ། །སངས་རྒྱས་ཐམས་ཅད་ཀུན་བརྟག་དུ་མྱེད་པའི་གནས་ལས་ཆོས་ལམ་འཐོབ་བོ། །གཅིག་དུ་ན་བྱང་ཆུབ་སེམས་དཔའི་ཆོས་ཀྱི་སྐུ་ལུས་སྤྱད་པའི་གནས་ཡིན་ནོ། །ཡང་གཅིག་དུ་ན། །ཁྱོད་ཀྱི་ཡང་དག་པའི་གཡུང་དྲུང་གི་ཆོས་ཀྱི་ངོ་བོ་ཉིད་འདུག་པའི་གནས་ཀྱང་ཡིན་ནོ། །ཁྱོད་དེ་ལྟར་བཅུག་ན་ཁྱོད་ཀྱིས་མཐོང་བར་རང་འོང་ངོ༌། །དྲིས་པ་ཇི་ཞིག་མཐོང༌། །མཁན་པོ་ན་རེ། །ངོ་བོ་ཉིད་མཐོང་སྟེ། །སངས་རྒྱས་  ༄། །ཀྱི་ཆོས་ལམ་སྒྲུབ་བོ། །དྲིས་པ་ལྟ་བ་ཇི་ལྟར་བལྟ། །མཁན་པོ་ན་རེ་ངོ་བོ་ཉིད་མཐོང་སྟེ། །ཉིད་དུ་བརྟག་དུ་མྱེད་པའི་གནསུ་བལྟའོ། །དྲིས་པ་བརྟག་དུ་མྱེད་པའི་གནས་ག་ལ་འདུག། །མཁན་པོ་ན་རེ། ཆོས་སོ་སོ་ཆོག་མྱེད་ན་དེ་ཉིད་མྱེད་པའི་གནས་ཡིན་ནོ། །འདྲི་བ་ན་རེ་སྨོསོ་ཆོག་ནི་གནས་མྱེད་ན་སྟོང་པ་ལ་ཆགས་པ་ཡིན་ནམ། མཁན་པོ་ན་རེ། བལྟས་ན་ནི་སྟོང་པ་ལ་མྱི་ཆགས་སོ། །མ་བལྟས་ན་ནི་སྟོང་པ་ལ་ཆགས་སོ། །འདྲི་བ་ན་རེ། །བལྟ་བ་ཉིད་ཆགས་པ་མ་ཡིན་ནམ། །མཁན་པོ་ན་རེ། །ཡོད་པའི་གནས་ལ་བལྟས་ན་ནི། །ཡོད་པ་ལ་ཆགས་པའོ། །མྱེད་པའི་གནས་ལ་བལྟས་ན་ནི། །ཡོད་པ་ལ་མྱི་ཆགས་པའོ། །འདྲི་བ་ན་རེ༌། མྱེད་པའི་གནས་ལ་བལྟ་བ། །མྱེད་   PT 116-100 པའི་གནས་ལ་ཆགས་པ་མ་ཡིན་ནམ། །མཁན་པོ་ན་རེ། །མྱེད་པའི་གནས་ཀྱང༌། མྱེད་པའི་སེམས་ཀྱིས། །མྱེད་པའི་གནས་ཀྱང་མྱེད་པའི་སེམས་ལ་བལྟས་ན། །དེའི་མྱིང་བྱ་བ་མྱེད་པའི་ཆོས་ཤེས་བྱའོ། །མྱེད་པའི་གནས་ལ་མྱི་ཆགས་པའོ། །མྱེད་པའི་གནས་ཀྱི་སེམས་ཡོད་པར་བྱས་ལ། །མྱེད་པའི་གནས་ལ་ཡོད་པར་བལྟས་ན། །མྱིང་བྱ་བ་ཡོད་པའི་གནས་ཤེས་བྱ་སྟེ། །མྱེད་པའི་གནས་ལ་ཆགས་པའོ། །འདྲི་བ་ན་རེ། །སེམས་ཡོད་པས་བལྟས་ན། །གདོད་མཐོང་བར་རུང་ངམ། །ལན་གློན་བ་ན་རེ། །སེམས་ཡོད་པས་ན༌། མྱེད་པའི་གནས་  ༄། །ལ་ཆགས་ཏེ་བལྟས་ཀྱང་མྱི་མཐོངོ། །སེམས་མྱེད་པས་ན། །མྱེད་པའི་གནས་ལ་མ་ཆགས་ཏེ་བལྟས་ན་མཐོང་བར་རུང་ངོ། །འདྲི་བ་ན་རེ། །སེམས་མྱེད་པ་མྱེད་པའི་གནས་ལས། ཆགས་མོད་ཀྱི་བལྟས་ཏེ་མཐོང་བ་ཡོད་ན། །ཆགས་པ་མ་ཡིན་ནམ། །ལན་གློན་བ་ན་རེ། །སེམས་མྱེད་པས་བལྟ་བའི་ཚེ་ནི་མྱི་བླང་མྱི་བཏང་བས་ན། །མཐོང་བ་འདི་ནི་མཐོང་བ་མྱེད་པ་མཐོང་བ་སྟེ། །དེའི་མྱིང་ནི་ཆེན་པོའི་མཐོང་བ་ཡང་དག་པ་ཡིན་བས་ན། །ཡང་དག་པའི་གཟུགས་མཐོང་བར་རུང་ངོ། །བྱང་ཅུབ་ཀྱི་སེམས་ནི་མྱེད་པའི་གནས་   PT 116-101 ག་འདུག་གོ། །འདྲི་བ་ན་རེ། །ཇི་ལྟ་བུར་ན་མྱིང་མ་བླངས་མ་བཏང་ཞེས་བྱ། །ལན་ལྡོན་བ་ན་རེ། །བླངས་ཤེས་ཟེར་ན་ནི་མྱི་མཐོང་ངོ། །བཏང་ཞེས་ཟེར་ན་ནི་ཆགས་པ་ཡོད་དེ། །དེ་ལྟ་བས་ན། ཆོས་ཀྱི་ཡི་གེ་ན་རེ་བླངས་པ་ཡང་མྱེད། བཏང་བའང་མྱེད་ཅེས་བཤད་དོ། །འདྲི་བ་ན་རེ། །མྱེད་པའི་གནས་ཡོད། །མྱེད་པའི་གནས་ཡོད་ན་ཆགས་པ་མ་ཡིན་ནམ། །ལན་ལྡོན་བ་ན་རེ། ཡོད་པས་མྱེད་པ་བསྐྱེད་ནུས། །མྱེད་པས་ནི་ཡོད་པ་བསྐྱེད་ནུས། ཡོད་པ་བཏང་ན་མྱེད་པ་འཆད་དོ། །མྱེད་པ་བཏང་ན་ཡོད་པ་འཆད་དོ༎  ༄། །ཡོད་མྱེད་དང་བྲལ་བས་ན། །མྱིང་ལམ་དབུ་མ་ཞེས་བྱའོ། །མྱིང་ལམ་དབུ་མ་ཞེས་ཀྱང་བྱ་མོད་ཀྱི། །མྱིང་མྱེད་པའི་གནས་ཤེས་བྱའོ། །མྱིང་གཅིག་དུ་ན་གཉིས་སུ་མྱེད་ཅེས་ཀྱང་བྱའོ། །གཉིས་སུ་མྱེད་པའི་ཆོས་ཀྱི་སྒོ་མོའི་ནང་དུ། །སེམས་ཐག་པ་ནས་སྤྱད་པ་སྦྱངས་ཏེ། །སེམས་རྒྱུན་མྱི་འཆད་མྱི་འདུག་ན། །གཟུགས་གཅིག་དུ་འདུག་པ་འཐོབ་སྟེ། །ཁྱོད་ལ་བསྟན་ཅིང་བཤད་དུ་མྱི་རུང་ངོ། །ཐོབ་འབའ་ཤིག་གིས་ཤེས་སོ། །འདི་ནི་མྱེད་པའི་གནས་ཡིན་ཏེ་བཤད་ཀྱང་དཀའོ། །ཆོས་ཀྱི་ཡི་གེ་ན་རེ། ཕྱི་རོལ་   PT 116-102 ན་འང་མྱི་འདུག །ནང་རོལ་ན་ཡང་མྱི་འདུག། །བར་ན་ཡང་མྱི་འདུག། །དེ་ནི་ཐོབ་པའི་གནས་ཤེས་བྱའོ། །གཅིག་དུ་ན་ཁྱོད་ཀྱི་སེམས་ཀྱི་ཕྱི་མོ་ཡང་དག་པའི་གཡུང་དྲུང་ཡང་དག་པའི་ངོ་བོ་ཉིད་མྱི་སྐྱེ་མྱི་ཤི་བ། །གཙང་གདང་(དྭངས་)བའི་ཆོས་ཀྱི་ཁམས་མཐཱ་ཡུན་དུ་མཉཾ་སྙོམས་པ། །ཏིང་ངེར་མྱི་གཡོ་བའི་མཚན་ཡང་དག་པར་གཤེགས་པ་ཞེས་བྱ་སྟེ། །ཆེ་ཞིང་ཡངས་པ་མྱེད་དེ། །མཚན་གཙང་ཁྱབ་ཉིད་ཀྱི་སྐུ་ཞེས་བྱ་སྟེ། །གཙང་གདང་ལ་གཟུགས་མྱེད་པས་ན། ཡུལ་གཙང་མ་ཞེས་བྱའོ། །འཇིག་རྟེན་དུ་མངོན་བར་འབྱུང་ཞིང། །ཕྱི་ནང་ཐལ་བར་སྣང་བས་ན། །མཚན་  ༄། །སྨན་ཀྱི་མཁན་པོ་བེ་དུ་རྻ་ཞེས་བྱའོ། །གཟུགས་སོ་ཆོག་ཡན་མན་གྱིས་ཞེན་ཅིང་ཆགས་མྱི་ནུས་ན། །མྱིང་གྲོལ་ཐར་པ་ཞེས་བྱའོ། །ཁ་དོག་གཟུགས་ཐམས་ཅད་ལ་བལྟས་ན། །ཆོས་ཀྱི་ངོ་བོ་ཉིད་མངོན་བར་མཐོང་སྟེ། །གཙང་གདང་བ་རྟག་པར་མདུན་དུ་འབྱུང་བ་དེའི་མྱིང་ནི་སངས་རྒྱས་ཤེས་བྱ་སྟེ། །མཐཱ་ཡུན་དུ་སྟོང་བའི་ནང་ན་ལྷམ་མེར་བཞེངས་སོ། །ཁྱོད་ཀྱིས་འགྲུས་པར་བསླབས་ཏེ། །བརྟགས་པར་བསླབས་ན་ཉིད་དུ་ཐོབ་སྟེ། །ཁྱོད་ཀྱི་ཤེས་པའི་ཕྱི་མོ་ཡིན་ནོ། །དེ་ལྟ་བུས་དབང་པོ་ཆེད་(ཆེན་)པོ་ཡོད་  PT 116-103 པས་ན། །སངས་རྒྱས་ཤེས་བྱའོ། །ཁྱོད་བདག་གི་ཡང་དག་པའི་གཡུང་དྲུང་ཡིན་ཏེ། །མྱིང་ནི་ཡང་དག་པ་ཞེས་བྱའོ། །འབྲས་བུ་འདི་གྲུབ་པར་འདོད་ན། །མྱེད་པའི་གནས་ལ་རྟོགས་ཤིག། །ཡེམ་གྱིས་ལན་བླན་བ། །ཤིན་དུ་དགེའོ༌། དགེའོ། །ཆོས་ཀྱི་ཡི་གེ་ལ་མངོན་བར་བཤད་ན། །བདག་གི་ཁོང་དུ་མ་ཆུད་དོ། །བསམ་བརྟན་གྱི་མཁན་པོས་བཤད་ན། །བདག་གིས་གཞུང་འདི་གོ་བའི་གཏོལ་མ་མཆིས་སོ། །སེམས་ཅན་ཐམས་ཅད་རྨོངས་པས། །བདག་གི་ལུས་ཀྱི་ནང་ན་དེ་ལྟ་བུའི་རིན་པོ་ཆེ་མཆིས་པར་མ་རིག་གི།   ༄། །མཁན་པོ་ཐུགས་རྗེ་གཟིགས་ཏེ། །བདག་ལ་ཐམས་ཅད་བསྟནད་པར་སྨོན་ཏོ། །ལུས་དང་སྲོག་དང། བུ་སྨད་དང། ནོར་རིན་པོ་ཆེ་ཐམས་ཅད་ཡོང་མྱི་ཕངས་སོ། །མཁན་པོ་ན་རེ། །ཁྱོད་ཀྱི་སྨོན་ལམ་ཆེན་པོ་བཞི་བསྐྱེད་དེ། །སངས་རྒྱས་གྲུབ་པའི་སེམས་ལེ་ལོ་མྱེད་པས། །སྨོན་ལམ་དེ་བསྐྱེད་ན། །གདོད་ཁྱོད་ལ་ཆོས་སྦྱིན་ནོ། །ཡེམ་གྱིས་མོད་ལ་མཁན་པོའི་ཚིག་བཞིན་སྨོན་ལམ་བསྐྱེད་ཟིན་ནས། །མཁན་པོ་ན་རེ་བརྟགས་པར་ཉོན་ཅིག། །མྱེད་པའི་གནས་ནི་ཁྱོད་ཀྱི་སེམས་ལ་འདུག་སྟེ། །རྟོགས་མཛོད་ཅེས་བྱའོ། །ཡང་གཅིག་དུ་ན། །སེམས་ཀྱི་མྱིག་ཅེས་ཀྱང་བྱ་སྟེ། །ཁྱོད་  PT 116-104 གཙང་མའི་ཤེས་པ་དེའི་ནང་ན་འདུག་གོ། །ཆོས་ཀྱི་ཡི་གེའི་ནང་ན་ཡང་དག་པར་གཤེགས་པའི་མཛོད་ནི་དེ་ཡིན་ནོ། །ཁྱོད་ཀྱིས་རྟག་པར་ལྟོས་ཏེ་བྱང་ན་གདོད་མཐོང་ངོ། །ཁྱོད་ཀྱི་ངོ་བོ་ཉིད་གཙང་གདང་བ་(དྭངས་)ཡིན་ནོ། །འདྲི་བ་ན་རེ། །འགྲོ་བཞིན་འདུག་བཞིན་དུ་བསྟན་དུ་རུང་ངམ་མྱི་རུང༌། །མཁན་པོ་ན་རེ། །འགྲོ་བ༌། སྡོད་པ། འདུག་པ། ཉལ་བ། སྨྲ་བ༌། དགོད་པ། ལས་བྱེད་པ། ལངས་ཤིང་གཡོའོ་ཆོག་གི་ཚེ། །རྟག་པར་བལྟས་ཏེ་མ་བཏང་ན་གདོད་རུང་ངོ། །འདྲི་བ་ན་རེ། །འདུག་པའི་ཚེ་བར་བར་སངས་རྒྱས་མཐོང་སྟེ། །སྐུ་ལུས་  ༄། །གསེར་གྱི་ཁ་དོག་བཞིན། །བར་བར་བྱང་ཅུབ་སེམས་དཔཱ་དང། དགེ་འདུན་གྱི་ལུས་མཐོང་ངོ། །བར་བར་ནམ་ཀའི་ནང་ན་ཆོས་བཤད་པའི་སྒྲ་ཐོས། བར་བར་ནི་སྨྲ་བའི་སྒྲ་ཐོས་ཏེ་བདག་ལ་ལུང་བསྒོ། །བར་བར་ནི་བདག་ལ་སྙན་པར་བསྟོད་ན། །དེ་ཡང་དག་པ་ལགས་སམ་མ་ལགས། །མཁན་པོ་ན་རེ། །དེ་ནི་བདུད་ཀྱི་རྒྱལ་པོ་ཆེན་པོ་སྟེ། །ཁྱོད་ལ་ཁ་འདྲེན་དུ་འོངས་ཀྱིས། །ཁྱོད་དེ་ལ་མ་ཆགས་ཤིག །གཅིག་དུ་ན་ཁྱོད་ཀྱི་མྱི་བདེན་བའི་སེམས་ཀྱི་གནས་ཡིན་ནོ། །ཆོས་ཀྱི་ཡི་གེ་ན་རེ། །ཁ་དོག་ལ་ང་མཐོང་བ་ནི་གཟུགས་ཐམས་ཅད་   PT 116-105 ཡིན་ནོ། །སྒྲ་སྐད་ལས་ང་ཚོལ་བ་ནི་སྟོང་པའི་ནང་གི་སྒྲ་ཡིན་ནོ། །མྱི་དེས་ཡོན་པོའི་ཆོས་ལ་མ་སྤྱད་པས (ན་)། །ཡང་དག་པར་གཤེགས་པ་མཐོང་བར་མྱི་ནུས་སོ། །ཁྱོད་བདག་གི་ངོ་བོ་ཉིད་ཕྱི་མོ་ནས་བྱད་གཟུགས་མྱེད། །ཁྱོད་ཀྱི་སེམས་ཀྱིས་མྱེད་པའི་གནས་ལ་བལྟས་པའི་ཚེ། །དེ་ནི་ཡང་དག་པར་གཤེགས་པའི་སེམས་ཡིན་ཏེ། །ཅི་ལ་ཡང་མ་ཆགས་ན་མྱིང་ཏིང་ངེར་མྱི་གཡོ་བ་ཡིན་ནོ། །ཁྱོད་ཀྱིས་མ་བལྟས་པའི་ཚེར་ནི་ཏིང་ངེར་མྱི་གཡོ་བའི་སེམས་སོང་ངོ། །རྟག་པ་བལྟས་པའི་ཚེ་ནི། ཏིང་ངེར་མྱི་གཡོ་བའི་སེམས་འོངས་  ༄། །སོ། །དེ་ལྟ་བས་ན་ཡང་དག་པར་གཤེགས་ཤེས་བྱའོ། །ཡང་དག་པར་གཤེགས་པ་ལ་སྐྱབས་ཡོད། བྱད་གཟུགས་ཡོད། །མཚན་སུམ་ཅུ་རྩ་གཉིས་ཡོད་པ་དེ་ལྟར་གོ་སྟེ། །ཡང་དག་པར་གཤེགས་པ་ལ་བལྟས་ན། །དེ་ནི་ཡང་དག་པར་བདུད་ལ་ཆགས་པའི་མྱི་ཡིན་ནོ། །ཁྱོད་ཀྱིས་ཅི་ནས་ཀྱང་བྱང་བར་བལྟས། །ཞིབ་དུ་བལྟས་ན། །བར་བར་ནི་ཁྱིམ་གྱི་ནང་ན་སྣང་བ་མཐོང༌། །བར་བར་ནི་སྣང་བའི་ནང་ན་རྣམ་པ་མང་པོ་མཐོང་སྟེ། །ཁྱོད་ཀྱི་ཁ་དོག་སྔོན་པོ་ནི་བདུད་ཀྱི་འོད་ཡིན་ནོ། །ཁྱོད་ཀྱི་ཁ་དོག་སེར་པོ་ནི་   PT 116-106 མྱིག་གི་འོད་ཡིན་ནོ། །བར་བར་ཁྱོད་ཀྱི་ལུས་ལ་འོད་སྣང་བ་ཆེན་པོ་བཏང། །བར་བར་མྱིག་སྔ་ན་འོད་ཀྱི་ཁ་དོག་རྣམ་པ་མང་པོ་ཡོད་པ་ཀུན་ཡང་དག་པ་མ་ཡིན་ནོ། །ནང་ལོགསུ་བལྟས་ན་སྤྲིན་བཞིན་དུ་མཐོང་ངོ། །བར་བར་ནི་དུད་པ་བཞིན། བར་བར་ནི་སྐར་མ་བཞིན། །བར་བར་ནི་ཁ་ཆེ་དར་འཛིངས་པ་བཞིན། །བར་བར་ནི་དམར་ཀྱད་(ཁྱད་)མྱེ་བཞིན། །བར་བར་ནི་མྱིའི་མྱིག་བཞིན། །བར་བར་ནི་ཆུའི་གཏིང་ན་ཁ་དོག་ལྔ་ཡོད་པ། །རྣམ་པ་མང་པོ་ཅིར་ཡང་བསྒྱུར་བ་བཞིན་ཏེ། །ཀུན་ཀྱང་གཟུགས་ཡོད་པས་མྱི་བདེན་བ་ཡིན་  ༄། །ནོ། །དེ་ལྟ་བུ་མཐོང་ན། མ་སྔངས(དངངས་)། མ་འཇིགས། །ཉིན་པར་མངོན་གསང་བར་ལས་སྤྱད་དེ། །མཚན་མོ་མྱི་དང་ལྷན་ཅིག་དུ་འདུག་ལ། །འབའ་ཤིག་ཡུར་དུ་མྱི་རུང་ངོ། །གཉིད་བྲོ་ན་ཉོལ་ཅིག། །བར་བར་ཁུང་ཟབ་མོ་མཐོང༌། །བར་བར་ནི་ཁྲོན་པ་འདྲ་བ་མཐོང། །བར་བར་ནི་མུན་པ་བསེ་རྩི་འདྲ་བར་གནག་པ་མཐོང་སྟེ། །ཅི་ནས་ཀྱང་ཞིབ་དུ་བལྟ་དགོས་སོ། །སྟོབས་བསྐྱེད་དེ་སྤྱད་དེ་སྤྱད་ལ་བར་མ་ཆད་པར་བྱོས་ཤིག། །གཅིག་དུ་ན་མཚན་མོ་བཟླ་བ་རབ་རིབ་ཀྱི་ནང་ན་འགྲོ་བ་དང་མཚུངས། །བར་བར་ནི་མཚན་མོ་གནམ་སྔོན་   PT 116-107 པོ་ལ་བལྟས་པ་དང་མཚུངས། །བར་བར་ནི་གཙང་གདང་ཟླ་བའི་སྣང་བ་བཞིན་ཏེ། །དེ་ལྟ་བུ་ལ་ཡང་མ་ཆགས་ཤིག། །ཇི་ནས་ཀྱང་ཞིབ་དུ་ལྟོས་ལ་དྲང་པོར་འདུག་སྟེ། །མྱིག་ཕྱེ་ལ་ལུས་དང་སེམས་ནུགས་ (ནུར་)ལ་ཤེས་པ་སྒྲིམས་ཏེ། །གསལ་གསལ་སང་སང་པོར་བྱས་ལ། །རྨོང་རྨོང་གཉིད་བྲོ་བ་འདྲ་བར་བྱར་མྱི་རུང་ངོ། །ཞིབ་དུ་བལྟས་ཏེ་ལེགས་པར་དོན་དུ་བལྟས་ན། །དེ་གཙང་གདང་བའི་འདུ་མཆེད་ཀྱིས། །ཁད་ཁད་ཀྱིས་འོང་དང༌། །ནས་སྔོན་པོ་དཀར་པོ་མངོན་བར་བྱེ་བྲག་བྱེ། །རྟག་པར་ཡོད་ཅིང་མྱི་འགྱུར་མ་སྡངས་ཤིག། །སེམས་ཀྱི་གནས་ཁད་  ༄། །ཀྱིས་ཡང་(ཡངས་)ཞིང༌། སྟོང་གཙང་སྟེ། །སེམས་ཡིད་སངས་སེར་བདེ་ལ། །རྟག་པར་གཙང་གདང་བའི་འདུ་མཆེད་མུ་མྱེད་པ་མཐོང་སྟེ། །ཕྱི་ནང་ཀུན་མཚུངས་སོ། །སྐད་ཅིག་ཀྱང་མྱི་གཏང་བར་ཡིད་བསྐྱོད་ན་ཉིད་དུ་མཐོང་ངོ། །དེ་ནས་དགེ་བའི་བཤེས་ཉེན་སེམས་ཀྱི་དམྱིག་ཡོད་པ། དོན་དུ་རུང་བ་བཙལ་ཏེ། །མཁན་པོ་མཁས་པས་བཤད་ན། །ཡིད་མྱི་ཆེས་པ་ཆད་དོ། །མཁན་པོ་ན་རེ། །ཡང་ཡིད་མྱི་ཆེས་པ་ཡོད་ན་སྔར་དྲིས་ཤིག། །ཁྱོད་ཀྱི་ཕྱིར་བྱེ་བྲག་ཕྱེ་སྟེ། །དྲང་པོའི་ཆོས་ཀྱི་ནང་དུ། །ཡང་དག་པར་བརྟུལ་ཏེ་ཞུགས་ན། །ཆོས་ཀྱི་གཞུང་ཐོབ་   PT 116-108 པར་བྱ་དགོས། །ཆོས་ཀྱི་གཞུང་མཐོང་ན་ཁྱོད་ཕྱིས་སློབ་པ་ལ་འདྲི་བའི་དགེ་བའི་བཤེས་ཉེན་ཉིད་མྱེད་དེ། །སེམས་ལ་དོགས་པ་ཞིག་ཡོད་ན་ཡང༌། །ཡོན་པོ་དང་དྲང་པོའི་བྱེ་བྲག་མྱི་ཕྱེད་དེ། །སྐད་ཅིག་དུ་ཡིད་མྱི་ཆེས་པ་གཡོས་ཏེ། སེམས་ཀྱི་ཤེས་པ་རྩ་བ་རྟུལ་བར་འགྱུར་གྱིས། །ཟད་པར་མྱུར་དུ་དྲི་བའི་རིགས་སོ། །ངའི་གཙང་གདང་བའི་ཁྱིམ་ཆེན་པོ་ན་སྐྱེ་ཤི་གཅད་པའི་ལེགས་པའི་དོན་སྤྱད་པ་ཁད་དགོས་ཏེ། །ཡུན་རིང་དུ་ཁྱོད་དང་གཏམ་བྱར་མྱི་ཁོམ་གིས། །གཅེས་པ་དྲི་བ་ཡོད་ན་དྲིས་ཤིག། །འདྲི་བ་ན་རེ། །སྐྱེ་ཤི་གཅད་པའི་ལེགས་པའི་དོན་ཇི་ལྟ་བུར་བྱ། །  ༄། །མཁན་པོ་ན་རེ། །ཁྱོད་ཀྱི་གཙང་གདང་བའི་ཁྱིམ་གྱི་ནང་གི་དོན་ད་དུང་མ་གྲུབ་ན། །སྐྱེ་ཤི་གཅད་པའི་ལེགས་པའི་དོན་དྲིས་ཏེ་ཇི་བྱ། །ཁྱོད་ཀྱི་ཁྱིམ་མ་ཟིན་ན་གདོད་ཁྱོད་ལ་སྤྱད་ཅིང་བྱ་བ་བསྟན་ཏོ། །འདྲི་བ་ན་རེ། ད་དུང་སྤྱད་ཅིང་བྱ་བ་མྱི་རིགས་མོད་ཀྱི་ལེགས་པའི་དོན་འདི་བཤད་ལ། བདག་ཐོས་པར་བགྱིས་ན། །ཆོས་ལམ་གྱི་སེམས་སྐྱེ་ཞིང་འབོགས་སོ། །མཁན་པོ་ན་རེ། །ཁྱོད་ཐོག་ཐོག་ཙམ་ཞིག་བཤད་ཀྱིས་བརྟགས་པར་ཉོན་ཅིག། །སྐྱེ་ཤི་ལེགས་པའི་དོན་ནི། །དཔེར་མྱི་ཞིག་གནམ་མཐཱ་འོག་དུ་འཁྲུགས་པའི་ཚེ། །བདག་ལ་ཁྱིམ་གཙང་བ་ཆེན་པོ་   PT 116-109 ཡོད་པ། །གཞན་མྱི་ཡུལ་དུ་བྲོས་ལ། །ཕྱིས་སླར་སྔོན་གྱི་ཡུལ་དུ་འོངས་ན། །ཁང་ཁྱིམ་ཞིག་ལ་སྩོག་སྩོག་ལྟ་བུར་འདུག་སྟེ། །ཡིད་ལ་བདགི་ཁང་ཁྱིམ་ཡིན་བར་མ་ཤེས་ཏེ། །ལམ་ཀའི་ལུང་པ་ལྔའི་མདོ་རི་གཟུགས་པོ་གཉིས་ཀྱི་བར་དུ་རྩྭའི་སྤྱིལ་པོ་བྱས་ཏེ། །འཕྲལ་ཀྱི་སོ་ནམྶ་བྱེད་དང་མཚུངས་སོ། །དགེ་བའི་བཤེས་ཉེན་ (གཉེན)དང་ཕྲད་ནས། །ཁྱོད་ཀྱི་སྔོན་གྱི་ཁྱིམ་རྟག་དུ་བདེ་བ་མཁར་ན་འདུག་སྟེ། །ཤིན་དུ་གཙང་གདང་ངོ་ཞེས་བསྟན་ན། །ཁྱོད་ད་ལྟར་འདི་ན་ཉོན་མོངས་ཤིང་འདུག་ཅེས་བྱས་ནས། །མོད་བཞིན་ཚིག་མཉན་ཏེ་འགྲོགས་ནས་སོང་སྟེ། །ཁོར་  ༄། །མོར་བདེ་བའི་ཁྱིམ་དུ་ཕྱིན་ན། བསྟན་པ་བཞིན་དུ་བདགི་ཁྱིམ་བཙལ་ན། །ཞག་མང་ཞིག་དུ་ཞིབ་མོར་བལྟས་ན། །ཡིད་ལ་ཏུར་ཀྱིས་དྲན་ཏེ། །སྔོན་གྱི་ཁྱིམ་ཡིན་བར་ཤེས་ནས། །ཞིག་རལ་ཏེ་ཡུན་རིང་དུ་ལོན་བ། ཁང་ཁྱིམ་བཅོས་ནས། །ཁང་ཁྱིམ་ཟིན་ཀྱི་བར་དུ་རེ་ཤིག་རྩྭའི་སྤྱིལ་པོ་ནང་དུ་འདུག་སྟེ། །བར་བར་སྔོན་གྱི་ཁྱིམ་བཅོས་པར་སོང༌། །ཕྱིས་ཁང་ཁྱིམ་ཟིན་ནས། །རྟག་པར་བདེ་བའི་མཁར་གྱི་ཁྱིམ་དུ་འཕོས་ནས། །ལུང་པ་ལྔའི་རྩྭའི་སྤྱིལ་པོས། །མ་རིག་པའི་བྲན་བཀོལ་ནས་ནོར་གཅལ་ཏེ། །ཅི་རྙེད་པ་ཁྱིམ་ཆེད་པོར་བསྐྱལ་   PT 116-110 ཏེ་སྟོན་ཀར་བབ་པ་དང། རི་མྱེས་རྩྭའི་སྤྱིལ་པོ་དང། མ་རིག་པའི་བྲན་བསྲེགས་ཏེ། །ཀུན་ཟད་པར་ཤི་ནས། །རྗོ་བོ་ཡང་འདྲུལ་ཆད་དེ་མྱི་འོང་ངོ། །སྐྱེ་ཤི་གཅད་པའི་ལེགས་པའི་དོན་ཡང་དེ་བཞིན་ནོ། །འདྲི་བ་ན་རེ། །དཔེ་འདི་ཤིན་དུ་བཟང་ན། །བདག་གིས་ད་དུང་ཁོང་དུ་མ་ཆུད་པས། །ད་མཐོང་ཞིང་ཤེས་པའི་རྣམས། མཁན་པོ་ལ་བཤད་དོ། །རྟག་པར་བདེ་བའི་ཁྱིམ་ཆེན་པོ་ནི། །ཕྱི་མོ་ངོ་བོ་ཉིད་གཙང་གདང་བ་ལགས་སོ། །ལུང་པ་ལྔའི་རྩྭའི་སྤྱིལ་པོ་ནི་ཁ་དོག་གི་ལུས་ལགས་སོ། །ཁ་དོག་གི་ལུས་ཤི་ན་ཕྱི་མོ་ངོ་བོ་ཉིད་དུ་ཕྱིན་ཏོ། །  ༄། །སྔོན་གྱི་ཁྱིམ་གྱི་གཞུང་རིག་ན་ཇི་ལྟ་བུའི་མྱིང། སྐྱེ་ཤི་གཅད་ལེགས་པའི་དོན་ཞེས་བགྱི། །ཉན་ཐོས་པ་དང། བྱང་ཅུབ་སེམས་དཔའ་ཐམས་ཅད་ཀུན་ལ། །འདི་ལྟ་བུའི་ཁྱིམ་མཆིས་ན་བདགིས་མ་འཚལ་ཏོ། །མཁན་པོ་ན་རེ། །ཉན་ཐོས་པའི་རྩྭའི་སྤྱིལ་པོའི་ནང་ནས། །ཁོང་གཞན་ན་རེ་ཁྱིམ་ཆེན་པོ་ཡོད་ཅེས་ཟེར་བ་ཐོས་སོ། །བྱང་ཅུབ་སེམས་དཔཱ་ཁྱིམ་ཆེན་པོར་འོངས་ཏེ་བརྟགས་ན། །མྱིག་གིས་མངོན་བར་མཐོང་སྟེ། །དཔེར་ན་གནམ་གྱི་སྟེང་ན་ཟླ་བ་ཡང་དག་པ་མངོན་བ་དང་མཚུངས་སོ། །རྩྭའི་སྤྱིལ་པོ་ཡོད་པས་བར་བར་འོངས་   PT 116-111 ཏེ་ཞལ་ཏ་བྱས་ན། །དེའི་ཚེ་ཡོན་ནི་ཡོད་ན་མངོན་བར་མ་མཐོང་ངོ། །མངོན་བར་མ་མཐོང་མོད་ཀྱི་དངོས་ནི་མ་མཐོང་ངོ། །ཕྱིས་རིང་ཞིག་ལོན་བ་དང་རྩྭའི་སྤྱིལ་པོ་ཚིག་ནས་རྟག་པར་ཁྱིམ་ཆེད་པོ་ན་འདུག་སྟེ། །རྟག་དུ་མངོན་བར་མཐོང་ངོ། །ད་ལྟར་ཆོས་ལམ་སྤྱད་པ་ཡང། །ཇི་ནས་ཀྱང་ཁ་དོག་གི་ལུས་འདི་ལས་ཐར་པར་དགོས་སོ། །འོ་ན་གདོད་རང་དབང་སྤྱད་པ་ཐོབ་བོ། །དེ་ལྟ་བས་ན་ཆོས་ཀྱི་ཡི་གེ་ན་རེ། །སངས་རྒྱས་འཇིག་རྟེན་ན་མྱི་བཞུགས། །བྱང་ཅུབ་སེམས་དཔཱ་འང་མྱི་མཐོང་ཞེས་ཟེར་རོ། །འདྲི་བ་ན་རེ་ཉན་ཐོས་  ༄། །དང་བྱང་ཅུབ་སེམས་དཔཱའི་ཁྱིམ་ནི་འཚལ་ན། །སྐྱེ་ཤི་ལས་ཐར་པ་ད་དུང་མ་འཚལ་ན། །མཁན་པོས་ཐུགས་རྗེ་གཟིགས་པར་སྨོན་ཏོ། །མཁན་པོ་ན་རེ། ཁ་དོགི་ལུས་ད་ལྟར་འདུག་པ་ནི་སྐྱེ་བའོ། །ཚེ་ཟད་ཕྱིན་ཅད་ནི་ཤི་བ་ཡིན་ནོ། །ཁྱོད་དྲང་པོ་ཐུབ་པར་ཞུགས་པའི་ཚེ། །གཙང་གདང་ཞིང༌། ཏིང་ངེར་མྱི་གཡོ་ན་ཁ་ཅིག་གི་ལུས་མྱི་མཐོང་སྟེ། །མཐོང་བ་དང། མྱི་མཐོང་བ་མཚུངས་ན། །དེའི་མྱིང་ནི་གསོན་པོར་ཤི་བ་ལས་ཐར་ཏོ། །ཤི་བའི་ཁར་གསོན་པའི་ཚེ་དྲང་པོ་ཐུབ་པར་ཞུགས་པ་དང་མྱི་མཚུངས་པ་མྱེད་དེ། །དེའི་མྱིང་ནི་ཤི་བ་ལས་   PT 116-112 སྐྱེས་ཏེ་ཐར་ཏོ། །དེ་ལྟ་བས་ན་སྐྱེ་ཤི་ཆོད་ཅེས་བྱའོ། །འདྲི་བ་ན་རེ། །གསོན་པོར་ཤི་བ་ལས་ཐར་པ་ནི། །ཆོས་ཀྱི་ཡི་གེ་ལས་བསམ་བརྟན་ཐུབ་པར་ཞུགས་པ་ལྟ་བུ་ལགས་སམ་མ་ལགས། །མཁན་པོ་ན་རེ་ཡིན་ནོ། །འདྲི་བ་ན་རེ། །རྟག་པ་ཡིད་གཙང་གདང་བར་བྱས་ལ། །ཆོས་ཀྱི་ཁམས་ཀྱི་ནང་ན་ཁ་དོག་གི་སྐུ་ལུས་ལྷམ་མེར་མཆེད་དེ། །བཞེངས་ཤིང་ཚུགས་པའི་མྱིང་ཤི་བ་ཆོད་པའོ། །ཁ་དོག་གི་ལུས་ཚུགས་ལ་ལྷ་མེར་མཆེད་ཅིང༌། །ཆོས་ཀྱི་ཁམས་ན་འདུག་པ་དེའི་མྱིང་སྐྱེ་བ་ལས་  ༄། །ཐར་པའོ། །སྐྱེ་ཤི་ལས་འབྱུང་བ་དང་ནུབ་པ་རང་དབང་ཡོད་པ་ནི། །མྱིང་སྐྱེ་བ་ཞེས་བྱའོ། །སྐྱེས་ཏེ་ཤི་བ་ལས་ཐར་ན་ཕྱིས་མྱི་ཤི་བའོ། །ཤི་ནས་སྐྱེས་པ་ལས་ཐར་པ་ནི། །ཕྱིས་མྱི་སྐྱེ་བའོ། །ཆོས་ཀྱི་ཡི་གེ་ལས་མྱི་སྐྱེ་མྱི་ཤི་ཞེས་ཟེར་བ་ལགས་ཏེ། །བདག་གིས་ནི་དེ་ལྟར་གོ་ན་དེ་ལགས་སམ་མ་ལགས། །མཁན་པོ་ན་རེ། ཤིན་དུ་དགེའོ། ཤིན་དུ་དགེའོ། །དེ་ཡིན་གྱིས་ཁྱོད་ཐེ་ཙོམ་མ་ཟ་ཤིག། །འདྲི་བ་ན་རེ། །རྩྭའི་སྤྱིལ་པོའི་ནང་ནས། །ཁྱིམ་ཆེད་པོར་རིག། ཁྱིམ་ཆེད་པོའི་ནང་ནས་རྩྭའི་སྤྱིལ་པོར་རིག་པ་ནི། །ཆོས་ཀྱི་ཡི་གེ་ན་རེ། སྐྱེ་ཤི་ཉིད་མྱ་ངན་ལས་འདས་   PT 116-113 པ་ཡིན་ནོ། །བདགི་ཁོང་དུ་ཆུད་པ་ཤིན་དུ་དྲིན་གཟོའོ། །མྱི་དགའ་སྟེ་དུས་ནས་དོན་སྙིང་ལྔ་ཞིག་སྟེ། །ཤིན་དུ་མནགས་ནས་བསྐལ་པ་མང་པོ་ཚུན་ཅད་ཡང་དག་པ་གཞུང་འདི་བསླབ་བོ། ༈ །ཡང་མཁན་པོ་ན་རེ། ད་ལྟར་གྱི་མྱི་ཆོས་ལམ་སྤྱོད་པ་ཤེས་ཚོལ་གྱི་མངོན་རྟགས་མྱི་ཚོལ་ཏེ་ཆོས་ཀྱི་ཡི་གེ་དང༌། བཤད་པ་མཁས་པར་ཤེས་ན། །དེས་ཆོས་ཟིན་པར་འཛིན། །ཆོས་བཤད་ལ་མྱི་བསྒྲལ་ན་དེ་ལེགས་པའི་དོན་ཡིན་བར་འཛིན། །དེ་ནི་མ་རིག་པའི་སེམས་ཀྱིས་བཤད་པ་སྟེ། །བདག་ཀྱང་ད་རུང་མགོ་བར་གཞན་གྱི་ར་མདའ་ག་ལ་ནུས། །  ༄། །བདག་ཀྱང་བསླུས། གཞན་ཡང་བསླུས་ཏེ། །ཕན་ཙུན་གཉིས་ཀ་ཅིག་ཅར་འདོད་ཅགས་ཞེ་སྡང་གཏི་མུག་དུ་ལྟུང་ངོ༌། །ཡོང་ཆོས་ལམ་སྤྱོད་པའི་མྱིང་ནི་གང་རིངས་པ་སྔར་བསླབ་བོ། །ནང་ན་གང་རིངས་ཤེས་བྱས་ན། །སྐྱེ་ཤི་ལས་ཐར་པར་བསླབས་ཏེ། །སྐྱེ་ཤི་ལས་ཐར་ཟིན་ན་ཕྱིས་གདོད་ལས་གཞན་བྱའོ། །འདྲི་བ་ན་རེ། འགྲོ་སྡོད་འདུག་ཉལ་བལྟ་བའི་ཚེ། ལས་བགྱིར་རུང་ངམ་མྱི་རུང། ལས་ཇི་ལྟ་བུར་བགྱི། །མཁན་པ་ན་རེ། །ཁྱོད་འདི་ལྟ་བུ་གཅེས་པ་འདྲི་ན། །ནང་ཡང་རུང། བྲེལ་པ་ཆེན་པོའི་ཚེ་ཡང་དྲན་ཞིང་མ་བརྗོད་པར་བྱོས་ཤིག། །ཆུང་   PT 116-114 ཟད་བྲེལ་པའི་ཚེར་ནི་བར་བར་ལྟོས་ཤིག། །དྲན་པ་དང་ནི་ཐ་དད་དོ། །བལྟ་བ་ཞེས་མ་བྱ་ཤིག། །བལྟ་བ་ལ་ཡན་ལག་རྣམ་པ་གཉིས་ཡོད་དེ། རྣམ་པ་གཅིག་ནི་གྱི་ན་ཉིད་དུ་བལྟའོ། །རྣམ་པ་གཉིས་ནི་ཞིབ་མོར་བལྟ་སྟེ་བརྟག་ལ་ཁང་པ་དབེན་པའི་ནང་དུ་ལུས་དྲང་པོར་འདུག་ལ་མྱིག་ཕྱེ་སྟེ་ནུགས་(ནུར་)ལ། །ལུས་དང་སེམས་སལ་སལ་པོར་བྱོས་ཏེ། །ཕྱི་མོའི་ཤེས་པ་བསྒྲིམས་ལ་སློང་ཞིང་བྱང་ལ། །རྨོང་གཉིད་བྲོ་བ་འདྲ་བར་མ་བྱེད་པར་ཤ་འཚིག་སྟེ། བྲང་གི་སྟེང་དུ་བལྟས་ཏེ་གཟུགས་བླངས་ལ། །དེ་ནི་སངས་རྒྱས་ཀྱི་ཆོས་གཅེས་པའི་མདོ། །གསང་བ་  ༄། །མ་ཡིན་ཏེ་བརྙས་ཤིང་ལེ་ལོ་མ་བྱ་ཤིག། །ཞིབ་དུ་བལྟས་ཏེ་ཇི་ཞིག་ཡོད་པ་མཐོང་ན། །ལན་དུ་མར་བལྟས་ཏེ་མ་གྱུར་ན། །ཉི་མ་བཞི་ལྔ་ཙམ་བལྟས་ཏེ་རྟག་པར་འདུག་པ་མཐོང་ན་ཡི་གེ་འདི་བསལ་ཏེ་བལྟས་ལ། །བྱེ་བྲག་ཕྱེ་སྟེ་འཐུན་ (མཐུན་)བ་ནི་དེ་བཞིན་ནོ། །བལྟས་ཏེ་མྱི་འཐུན་ན་ནི་ཉིད་དུ་ལྟོས་ལ་མ་ཆགས་ན་རང་མྱེད་པར་འགྲོའོ། །ཡང་བལྟས་ཏེ་ཇི་ཞིག་མཐོང། །ཡི་གེ་འདི་ལ་མྱེད་ན་ཡི་གེ་ལ་མྱེད་པ་གཞན་ཀུན་སྒྱུ་མ་མྱི་བདེན་བ་ཡིན་ནོ། །ཡི་གེ་འདིའི་ནང་དང་འཐུན་བ་ནི་སྒྱུ་མ་མྱི་བདེ་བ་མོད་ཀྱི། །ཀུན་དོན་དུ་ལྟོས་ཤིག །ཇི་དག་མཐོང་བ་མྱི་ཚོར་ཞིང་ཤེས་པ་ཀུན་   PT 116-115 ཀྱི་མྱི་འཐུན་ཏེ། །ཇི་ནས་ཀྱང་སྒྱུ་མ་མྱི་བདེན་བ་ཀུན་ཟད་ན་གདོད་གཡུང་དྲུང་ཡང་དག་པར་ཕྱིན་ཏེ། །ཆོས་བཞིན་དུ་བལྟ་དགོས་སོ། །འདྲི་བ་ན་རེ། །སངས་རྒྱས་ཀྱིས་བཤད་པ་ལ་བར་མྱི་གཅད་པ་དང༌། ཟག་པ་མྱེད་པའི་ཤེས་རབ་བཤད་པ། ཇི་ལྟ་བུ་གྲུབ་པར་རུང་བ་ཐབས་བསྟན་དུ་གསོལ། །མཁན་པ་(པོ་)ན་རེ། །ཁྱོད་འདྲིའི་ཆོག་ལ་བལྟས་ན། །སྔོན་ཅད་རྩ་བའི་ཕྱི་མོ་བྱང་ཅུབ་སེམས་དཔའ་ཡིན་ཏེ། །ཀུན་མཆོག་དུ་གཅེས་པའི་དོན་སྤྱད་པའི་གནས་ཡིན་ཏེ། །ཁྱོད་ཀྱིས་དེ་ལྟ་བུའི་འདྲི་བ་ནུས་པ་ནི། །ཡང་དག་པར་སེམས་ཐག་པ་ནས།   ༄། །སངས་རྒྱས་ཀྱི་ཆོས་ལམ་ཚོལ་བ་ཡིན་ཏེ། །ངས་ཁྱོད་ལ་ཐལ་བྱུང་དུ་སངས་རྒྱསུ་འགྲུབ་པའི་ཟག་པ་མྱེད་པའི། །ཤེས་རབ་ཀྱི་ཐབས་བཤད་དོ། །དམ་པའི་ཆོས་ནི་ཚིག་ཉུང་ལ་གཞུང་མང༌། །རྩིང་ཀེ་མའི་ཆོས་ལ་ནི་ཚིག་མང་ལ་གཞུང་ཉུང་ངོ། །ཁྱོད་ཀྱིས་ཚིག་ཉུང་དུ་མཐོང་བས་མ་བརྙས་ཤིག། །སངས་རྒྱས་ཀྱི་ཆོས་ལ་བཤད་པའི་ཚིག་མྱེད་ན། །གཅེས་པ་དམ་པའི་ཐབས་ལྟ་སྨོས་ཀྱང་ཇི་དགོས། །ཚིག་མངས་ན་ཁྱོད་ཀྱི་སེམས་འཁྲུགས་སོ། །ཁྱོད་ཀྱིས་ཞིབ་དུ་ཡིད་ཆེས་པར་བྱོས་ལ། །འགྲུས་པར་དོན་དུ་སྤྱད་དེ། །མ་རིག་པའི་   PT 116-116 སེམས་ཀྱི་ནང་དུ་མཐོང་བ་དང། ཤེས་པ་མ་ཚོལ་ཅིག། །ཁྱོད་མཁན་པོའི་ཚིག་མྱི་ཉན་པ་འདྲ་ན་རེ་ཤིག་སོང་ལ་ཕྱིས་ཤོག་ཤིག། །ཁྱོད་ཀྱི་སེམས་གྲུབ་ན་ཁྱོད་ལ་བར་མྱི་གཅད་པ་དང། ཟག་པ་མྱེད་པའི་ཤེས་རབ་ཀྱི་ཐབས་སྦྱིན་ན། །ད་དུང་སྦྱིན་བར་མྱི་རུང་སྟེ། །མཐོང་བ་དང་ཤེས་པ་ཚོལ་བའི་སེམས་ད་དུང་མ་ཟད་དོ། ཞེས་འཁྲུགས་ཏེ་མནོས་ལ། །ཤེས་པ་ནི་ཁྱོད་ལ་གྱི་ན་བཤད་དུ་ཟད་དེ། །ཆོས་ཀྱི་སོར་ཞིག་པར་འགྱུར་རོ། །འདྲི་བ་ན་རེ། །བདག་མྱི་ཐ་མལ་པའི་ནང་ན་མཆིས་མོད་ཀྱི། །ཤེས་པའི་སེམས་ནི་ཆོས་ལམ་གྱི་ནང་དུ་སྔ་ནས་ཞུས་  ༄། །ལགས་ཏེ། །མཁན་པོ་ཇི་བཤད་པ་ཐོས་ནས་ནི། །ཀུན་ཀྱང་ཡང་དག་པའི་དྲང་པོ། །བླ་ན་མ་མཆིས་པའི་བྱང་ཅུབ་སེམས་དཔའི་གསང་བའི་གནས་ཀྱང་མྱི་ཕངས་ན། །ཐབས་ལ་ཇིའི་སླད་ནས། །མཁན་པོས་ཐུགས་རྗེ་གཟིགས་པར་སྨིན་ཏོ། །དེ་ནས་སྤྱི་བོས་ཕྱག་ལན་བདུན་ཙམ་འཚལ་ཏེ་སྤོས་བསྲེགས་ནས་ཡོན་གསོལད་ཏེ། །སྔོན་གྱི་བཞིན་དུ་སྨོན་ལམ་ཆེར་བཏབ་ནས། །སེམས་ཐག་པ་ནས་གསོལ་ཏེ། །སྐད་ཕྱུང་མཆི་མ་སླགས་ནས། མནགས་མ་ཐུབ་སྟེ། །འཇིག་རྟེན་གྱི་དོན་ཅིག་ཅར་བཅད་དེ། །རྣམ་པར་ཤེས་པ་དྲུག་   PT 116-117 ཅིག་ཅར་མྱེད་པའི་གནས་སུ་བསྡུས་ཏེ། །སེམས་གཅིག་དུ་བརྟུལ་ཏེ་སྒོམ་བ་བཞིན་དུ་འབཱ་ཤིག་སེམས་སོ། །མཁན་པོ་ན་རེ། ང་ཁྱོད་ཀྱིས་ནོར་བྱིན་བ་དང༌། །སྨོན་ལམ་དང་སྤྱི་བོས་ཕྱག་འཚལ་ཞིང་སྤོས་བསྲེགས་པ་ཇི་དགོས། །ཁྱོད་ཀྱི་སེམས་ལ་ཆོས་ཆེད་ཆེར་ཚོལ་ལམ་མྱི་ཚོལ་བ་དང༌། །ཡང་དག་པར་འཁྲུགས་པའི་སེམས་ཡིན་ནམ་མ་ཡིན་བ་སད་དོ། །དགེ་བའི་བཤེས་གཉེན་གྱིས་དམ་པའི་ཆོས་མྱི་སྦྱིན་བ་ནི། །མྱི་ཕ་ལོག་པོ་སེམས་ད་དུང་མ་གྲུབ་དུ་དོགས། །ཆོས་འཕངས་པ་མ་ཡིན་ནོ། །སེམས་གྲུབ་པའི་མྱི་ཆོས་ཚོལ་ན་ཐམས་ཅད་མྱི་  ༄། །ཕངས་སོ། །ཁྱོད་ཀྱིས་བྱེ་བྲག་ཕྱེ་ཞིང་བཤད་པ་ལ་ཉོན་ཅིག། །ཆོས་ཀྱི་ཡི་གེ་ཡང་དག་པའི་ཕྱི་མོ་ཅིག་ཅར་ཚོར་བའི་ཆོས་ཀྱི་སྒོ་མོ་དྲང་པོར་དྲིས། དྲང་པོར་བཤད་དོ། །ད་ལྟར་ཟག་པ་མྱེད་པའི་ཐབས་ཤེས་བྱ་བ་ནི། །དགེ་བ་དམ་པའི་ཐབས་ཀྱི་ནང་དུ་འཇུག་པ་སྟེ། །ཆོས་ལམ་སྤྱོད་པའི་མྱི་བསྟན་ཅིང་བཅོས་པ་བར་བར་ཇི་མཐོང་བ་བལྟ་སྟེ། །ཉེ་རིང་གི་ཐབས་མྱི་འཐུན་བས་གཅིག་དུ་བཤད་དུ་ཡང་མྱི་རུང། །སློབ་པའི་མྱིས་ཇི་མཐོང་བཤད་པ་ལས། །དེ་དང་བསྟུན་ཏེ། །ཐབས་ཀྱི་སེམས་སྤྱད་ན། །ཉིན་ཅིག་ཅིང་འབོགས་པ་ཡོད་དེ་སྔར་བཤད་དུ་མྱི་རུང༌། །དགེ་བའི་དམ་པ་ལ་གྲངས་   PT 116-118 མྱེད་དེ། །ཐ་དད་མྱི་འཐུན་ནོ། །ཀུནགྱིས་བྱང་ཅུབ་མྱེད་པའི་ཆོས་ལམ་དུ་ཞུགས་པ་ཐོབ་བོ། །ཟག་པ་མྱེད་པའི་ཆོས་(ཟག་པ་མྱེད་པའི་ཆོས་འདི་ཁྱོད་ལ་བཤད་)པའི་མྱི་རིགས་ན། །ཁྱོད་སེམས་ཐག་པ་ཡིན་པས་ན། །ཚིག་ལེའུ་དུ་བཅད་པས་ཁྱོད་ལ་བཤད་དོ། །སེམས་ཅན་ཐམས་ཅད་ཀུན་ཀྱི་སེམས་ཀུན་ཀྱང། །སངས་རྒྱས་ཀྱི་མཛོད་ལས་གཡོས། །སེམས་ཡོད་རྣམ་པ་ཐར་བྱ་ན། །སེང་གེའི་བྲང་ལ་ཞིབ་དུ་རྟོགས། །སེམས་ནི་མྱེད་པའི་གནས་ནས་འོངས། །ཡན་ལག་གཞན་ནི་སྐད་ཅིག་ཐོང༌། །འོངས་ནས་སེམས་ཡིད་ཐག་  ༄། །པར་ལྟོས། །དེ་མྱིང་བར་ཆད་མྱེད་པའི་ཆོས། །སེམས་ནི་མྱེད་པའི་གནས་ནས་འོངས། །སེམས་ཐག་(དག་)བལྟ་ཞིང་ཡང་བལྟས་ན། །བལྟ་ཞིང་བལྟ་བ་བལྟ་མྱི་ཆད། །དེ་མྱིང་ཟག་མྱེད་ཤེས་རབ་ཡིན། །སེམས་ནི་མྱེད་པའི་གནས་ནས་འོངས། །ཆོས་ཀྱི་ཡི་གེ་ཤེས་པ་ཚོལ་ལ་ཆགས། །བར་བར་བསམས་ཤིང་རྟག་མྱི་ལྟ། །དེའི་མྱིང་ནི་འཇིག་རྟེན་སེམས་རབ་ཚོལ། །སེམས་ནི་མྱེད་པའི་གནས་ནས་འོངས། །སྟོང་པའི་མྱི་གཡོ་ཐུབ་པར་ཆགས། །སེམས་ཐུག་ཤེས་པ་སྟོང་(བར་རྩིས་)    PT 116-119 དེའི་མྱིང་ཉན་ཐོས་ཆོས་ཡིནོ། །སེམས་ནི་མྱེད་པའི་གནས་ནས་འོངས། །རྟག་པར་གནས་མྱེད་ (གཙང་)མར་བཞགས། །འཇིག་རྟེན་དུ་ནི་མ་བྱུང་ན། །དེ་ཡང་བྱང་ཅུབ་བཅིངས་པ་ཡིན། །སེམས་ནི་མྱེད་པའི་གནས་ནས་འོངས། །ཤར་ཕྱོགས་ནམ་ཀ་དཔག་མྱི་ལང། །ཕྱོགས་བཞི་ངོས་ཀྱང་དེ་བཞིན་ནོ། །དེའི་མྱིང་ནི་སྔོན་གྱི་ཁྱིམ་དུ་ཕྱིར། །མཁན་པོ་ན་རེ། ཁྱོད་ཀྱིས་ལེའུ་འདི་བཞིན་དུ་སྙིང་ནས་བྱས་ན། །རིང་པོར་མྱི་ཐོགས་པར་སངས་རྒྱས་སུ་འགྲུབ་བོ། །ཁྱོད་ཀྱིས་ལེའུ་འདིའི་གཞུང་མྱི་  ༄། །ཤེས་ཏེ་སྙིང་ནས་མ་བྱས་ཏེ། །སངས་རྒྱས་སུ་འགྲུབ་པར་མྱི་རུང་ངོ། །སྔར་གཞུང་ཤེས་པར་བྱས་ཏེ། །མ་ནོར་མ་འཁྲུལ་ན་ཕྱིས་གདོད་དོན་དུ་སྤྱད་དེ། །ཇི་ནས་ཀྱང་ལེའུ་གི་གཞུང་གོ་ན་འགྲུས་པར་སྤྱད་དགོས་སོ། །འགྲུས་པར་མ་སྤྱད་ན། ཁྱོད་རྨྱས་ཤིང་ལེ་ལོའི་སྡིག་ནང་དུ་ལྷུང་སྟེ། །ཐེག་པ་ཆེན་པོ་ལ་བསྐུར་བའི་སྡིག་དང་མཚུངས་ཏེ། །གཉིས་ན་ལ་ཐོག་མ་ནས་མ་ཐོས་བླའོ། །ཐོས་ཟིན་ལམ་སྤྱད་སླར་མྱི་འབོགས་ཤིང་ལེ་ལོའི་སྡིགི་ནང་དུ་ལྷུང་ངོ། །འདྲི་བ་ན་རེ། གཟུགས་ལ་མྱི་ཆགས་ཤིང་ཏིང་ངེ་འཛིན་མྱི་གཡོ་བ་ཇི་ལྟ་བུ། །མཁན་པོ་ན་རེ། སེམས་ལ་སྤྱོད་པ་ཡོད་ན་ཆོས་ཡོད་ན་ཆོས་   PT 116-120 ཡོད་ཏེ། ཀུན་ཀྱང་གཟུགས་ཡོད་པའོ། །སེམས་ལ་བྱ་བ་མྱེད་ན་བྱ་བ་མྱེད་པའི་ཆོས་ཡིན་ཏེ། །གཟུགས་ཀྱང་མྱེད་དོ། །གཟུགས་མྱེད་པའི་ཏིང་ངེར་མྱི་གཡོ་བ་ཡིན་ནོ། །གཟུགས་ཡོད་པའི་གཟུགས་ནི་ཉམས་ཤིང་ཞིག་སྟེ་མྱི་བདེའོ། །ཡང་ཆོས་ཀྱི་ཡི་གེ་ན་རེ། །བྱ་བ་ཡོད་པའི་ཆོས་ཐམས་ཅད། །རྨྱི་ལམ་སྒྱུ་མ་དབུ་བ་ཡིན། །གྲིབ་མ་ཟིལ་པ་གློག་དང་འདྲའ། །དེ་ལྟར་ལ་བལྟ་ཞིང་བརྟག་པའི་རིགས། །དེ་ཀུན་ནི་ཡང་དག་པ་མ་ཡིན་ཏེ་སྐད་ཅིག་དུ་མྱེད་དེ་མྱི་རྟག་གོ། །འདྲི་བ་ན་རེ། །རྟག་པ་ག་ལ་འདུག །མཁན་པ་(པོ)ན་རེ། ཚིག་ལེའུར་བཅད་པ་འདི་ལ། །དེ་ལྟར་བལྟ་ཞིང་བརྟག་པའི་རིགས་ཤེས་ཟེར་བ་ནི། །རྟག་པ་མ་ཡིན་ཏེ། །རིགས་ཤེས་བྱ་བ་ནི་རིག་པ་ཡིན་ནོ། །བྱས་ཤེས་བྱ་བ་ནི་སྤྱོད་པ་ཡིན་ནོ། །དེ་ཞེས་བྱ་བ་ནི་མྱེད་པའི་གནས་ཡིན་ནོ། །བཞིན་ཞེས་  ༄། །བྱ་བ་ནི་གནས་ཡིན་ནོ། །བརྟག་ཅེས་བྱ་བ་ནི་བལྟས་སོ། །དེ་ལྟ་བས་ན་མྱེད་པའི་གནས་ལ་བལྟས་ན། །གདོད་རྟག་པའི་གནས་མཐོང་ངོ། །ཁྱོད་ཀྱི་སེམས་ཐག་པ་ནས་མང་དུ་དྲི་མྱི་དགོས་སོ། །ཁྱོད་ཀྱི་སེམས་ལ་ཤེས་པའི་བགེགས་སུ་འགྱུར་རོ། །ཡི་གེའི་འབྲུ་ལས་རྗེས་བཅད་དེ་གཞུང་ཤེས་པ་ནི་མ་རིག་པའི་སེམས་ཀྱིས་བསླབས་ཤེས་བྱའོ། །འདི་ནི་ཡང་དག་པའི་བསླབ་པའོ། །ཡང་དག་པར་བསླབ་པ་མོད་ཀྱི། །བསླབ་པ་ཡེ་མྱེད་དོ། །ཆོས་ཀྱི་ཡི་གེ་ན་རེ། །ཆོས་ལམ་ཆེན་པོ་ལ་བྱ་བ་མྱེད་མོད་ཀྱི་མྱི་བྱ་བ་ཡང་   PT 116-121 མྱེད་དོ། །ཅི་ནས་ཀྱང་འགྲུས་པར་དོན་དུ་སྤྱད་དེ། །ཅིག་ཅར་ཀུན་ཚོར་ན་མྱི་ཤེས་པ་མྱེད་དོ། །ཆོས་ཀྱི་ཚིག་བཤད་པ་མྱེད་དེ་དྲིས་ན་ཚིག་བཤད་དོ། །ཆོས་ལ་སོང་འོངས་མྱེད། །ཆོས་ལ་བླངས་པ་དང་བཏང་བ་མྱེད། །ཆོས་ལ་ཁ་དོག་དང་གཟུགས་མྱེད། །དྲིས་ན་ཁ་དོག་དང་གཟུགས་ཡོད། །ཆོས་ལ་མཐོན་དམན་མྱེད། །དྲིས་ན་མཐོན་དམན་ཡོད། །མ་དྲིས་ན་ཆོས་ཡིན་ལ་མཉམ་སྙོམས་ཏེ། །ཆོས་ཀྱང་ངོ་བོ་ཉིད་དང་འཐུན་ནོ། །ཁྱོད་ཀྱིས་མཁན་པོའི་ཚིག་མཉན་ཏེ། །ཅི་ནས་ཀྱང་འགྲུབ་པར་བལྟས་ན། །དོན་ཀུན་  ༄། །ཟིན་ཏེ། །གནས་ལ་བལྟས་ཏེ་མངོན་བར་སྣང་ན། །ཡང་དག་པ་གྲུབ་པ་ཡིན་ནོ། །ང་རིངས་ཀྱིས་འགྲོའོ། །ཆོས་ཀྱི་ཡི་གེའོ་ཆོག་དང། བཤད་དོ་ཆོག་དང། བཤད་དོ་ཆོག་ལ་སེམས་ལ་ལྟོས་ཤིག་འབཱ་ཤིག་ཟེར་ཏེ། །ཅི་ནས་ཀྱང་སེམས་ཀྱིས་ངོ་བོ་ཉིད་མཐོང་ཞིང༌། སངས་རྒྱས་འགྲུབ་པར་རེའོ། །ཆོས་གཅེས་པའི་མདོ་ཐོབ་ན། །དོན་དུ་སྤྱད་དེ་ཆོས་ལམ་འབྲས་བུ་མྱུར་དུ་ཐོབ་པར་བྱོས་ཤིག། །ང་ཡང་ཡི་གེའི་འབྲུ་ལས་རྗེས་གཅད་ཅིང༌། གཞུང་མང་པོ་ཚོལ་བ་ཇི་ཕན། །ཤེས་པ་ཚོལ་བ་མ་བཏང་ན། །བདུད་དང་འདྲེ་གདོན་   PT 116-122 སེམས་ཀྱི་ནང་དུ་ཞུགས་ཏེ། །ཀུན་ཀྱང་འཇིག་རྟེན་གྱིས་ཤེས་པ་པ་ཡིན་ཏེ། །བགེགསུ་འགྱུར་བ་ཡིན་ཏེ། །ཁྱོད་ཀྱི་རྩ་བ་རྟུལ་བར་འགྱུར་རོ། །ངའི་ཚིག་ཉོན་ཏེ་ནུགས་ལ། འགྲུས་པར་ལྟོས་ཏེ་ལེ་ལོ་མ་བྱེད་ཅིག། །བྱེ་བྲག་ཕྱེད་པའི་ཡི་གེ་འདི། །ཡིད་ལ་དོགས་པ་ཡོད་ན་དྲིས་པ་དང་ལན་བླན་བའི་མདོ་ལྟོས་ཤིག། །དོགས་པ་མྱེད་ན་བལྟ་ཞིང་ཀླག་མྱི་དགོས་སོ། །དེ་ལྟ་བུའི་ཆོས་སྤྱོད་པའི་མྱི་མ་ཡིན་བ་ལ་བསྟན་མྱི་དགོས་སོ། །སེམས་ཅན་གྱིས་མ་མཐོང་བར་བྱོས་ཤིག། །ཆོས་ཕངས་པ་མ་ཡིན་ཏེ། མྱི་ཁོང་དུ་མ་  ༄། །ཆུད་པས། །ཆོས་ལ་སྐུར་པའི་སེམས་སྐྱེས་ཏེ། །དེའི་སྡིག་གིས་སེམས་ཅན་དམྱལ་བར་ལྟུང་གིས་དོགས། །ཡང་དག་པར་སློབ་པ་ཞིག་ཡོད་ན་མྱི་ཕངས་པར་སྟོན་ཅིག༎ ༈ ནོར་དུ་དོགས་པ་ལྔ་ལ། །སྟོང་པར་མྱི་ལྟ་བས་ཆད་པར་མ་སོང། །ཐེར་ཟུག་དུ་མྱི་ལྟ་བས་རྟག་པར་མ་གྱུརད། །རྨུག་པར་མ་སོང་བས་བྱིང་བར་མ་གྱུརད། །བསམ་བའི་རྗེས་མ་སོང་བས་ཕྱལ་བར་མ་གྱུརད། །རང་གིས་རིག་པ་གསལ་བས་སྤྱིས་མྱེད་པར་མ་གྱུརད། །དོགས་པ་ཡང་མྱེད། །སྐྱོན་ཆེན་པོ་དྲུག་ལ། །གློ་བུར་འདོད་ཆགས་དང། ཞེ་    PT 116-123 སྡང་འབྱུང་བ་དང། །ཕྲག་དོག་དང། ང་རྒྱལ། འཁྲུག་པ། ལྟ་བ་སྙེམས་པ། སྒྲིབ་པ་བཅུ་ལ་ཤེས་ན། །མྱི་གཡོ་བ་དང༌། གསལ་བ་དང། ཐིམ་བ་དང། བདེ་བ་དང། རྫུ་འཕྲུལ་བྱུང་བ་དང། དེ་ལས་བླ་ན་མྱེད་དེ། ཆོག་པར་འཛིན་པ་དང། ལྟ་བ་སྙེམས་པ་བར་དུ་གཅོད་པ་བཅུ་དྲུག་ལ། །ལེ་ལོ་དང། བྱ་བ་མང་བ་དང། སེམས་རྒོད་པ་དང། གཡེང་རྨུགས་དང། བརྩོན་འགྲུས་ཆུང། གཉིད་ཆེ། དོགས་པ་མང། རེ་བ་མང། སེམས་སྡུད་པ། བསམ་པའི་རྗེས་སུ་འབྲང་བ། ཁ་ཏོན་ཀློག། ཅ་ཅོ། ཡོན་ཏན་བརྒྱད་ལ། འགྲོ་སྡོད། འདུག་ཉལ། སྤྱོད་ལམ་བཞི། ཉམས་པ་མྱེད་པ་དང། །དེ་བཞིན་གཤེགས་པའི་སྤྱོད་ཡུལ་མངོན་སུམ་དུ་གྱུར་ཡང་རེ་བ་མྱེད་པ་དང། །གནས་གཅིག་ལས་མ་གཡོས་པར།   ༄། །ཕྱོགས་བཅུ་སྐྱུ་རུ་རའི་འབྲས་བུ་བཞིན་དུ་གྱུར་ཀྱང་རེ་བ་མྱེད་པ་དང། །བདུད་ཀྱི་རྒྱལ་པོ་འོངས་ཀྱང་འཇིགས་པའི་སེམས་མྱི་གཡོ་བ་དང༌། །ལྷའི་བུ་མོ་འོངས་ཀྱང་ཆགས་པའི་སེམས་མྱི་སྐྱེད་པ་དང། །བསམ་གྱིས་མྱི་ཁྱབ་པའི་ཆོསཀྱི་དབྱིངས་ལ། གནས་ཤིང་འདུ་བྱེད་ཀྱི་དགེ་བའི་རྒྱུན་མྱི་ཆད་ཀྱང། དེ་བཞིན་ཉིད་ལ་ཉམས་པ་མྱེད་པ་དང། །འདོད་པ་ལྔའི་ཡོན་ཏན་ལ་སྤྱད་ཀྱང། ལས་ལེགས་ཉེས་ཀྱི་འབྲས་བུ་ལེན་པ་མྱེད་པ་དང། །ལུས་ཀྱི་ཕུང་པོ་གཞན་གྱི་སྡུག་བསྔལ་གྱིས་གཙེས་ཀྱང། །ཉམས་པ་མྱེད་པ་དང། །བདུད་ཀྱི་ལས་བཅོ་བརྒྱད་ལ། །སངས་རྒྱས་དང། བྱང་ཅུབ་སེམས་དཔའི་འཁོར་དུ། །བདག་ཕྱིན་སྙམ་བ་དང། །བདག་རྣམ་པར་   PT 116-124 སྣང་མཛད་དུ་བསྡུར་ཏེ། །བྱང་ཅུབ་དག་ལ་ལུང་འབོགས་སྙམ་བ་དང། །དུས་གསུམ་མངོན་བར་ཤེས་པ་དང། །བྲག་དང་རྩིག་པ་ལ་ཐག་ཐོགས་མྱེད་པར་འགྲོ་སྙམ་བ་དང། །ཉིན་མཚན་མྱེད་པ་ལུས་ལ་འོད་ཆེད་པོ་འཐུ་སྙམ་བ། །ཐམས་ཅད་དུ་ཆོས་བཤད་ནུས་སྙམ་བ་དང། ཤིང་རྩི་ནགས་ཚལ་རྣམས་ཀྱིས་ཀྱང༌། བདག་ལ་བསྟོད་སྙམ་བ་དང། །ད་ཁྱོད་ཆེ་གེ་མོ་ཞིག་དུ་སེམས་ཅན་གྱི་དོན་ལ་འགྲོ་བའི་རིགས་སོ། །ཤེས་ན་ནི་དགེ་བའི་སྔ་ལྟས་ཡིན། །མྱི་ཤེས་ན་ནི་བདུད་ཀྱི་སྤྱོད་ཡུལ་ཡང་ཡིན། །མྱི་བདེན་བའི་འདུ་ཤེས་ཀྱང་ཡིན་ཏེ། །སྐྱོན་དྲུག་ཤེས་ན་ནི་རང་ཞི། །མྱི་ཤེས་ན་ནི་སྐྱེས་བུ་དུག་འཐུངས་པ་དང་འདྲའོ༎  ༎  ༄། །ཆོས་ཀྱི་དབྱིངས་ཉིད་བསྟན་པའི་མདོ། །སྐྱེ་འགག་མྱེད་པའི་ཆོས་འདོད་ལ། །བླང་དོར་མྱེད་པའི་དོན་ལྟ་ན། །རྣམ་པར་ཐར་པའི་སྒོ་ཀག་གྱིས། །གདུག་པ་གསུམ་པོ་སྤང་དགོས་ཏེ། །ལུས་དང་ངག་ཡིད་མཉམ་བཞག་པས། །སྒོ་གསུམ་ཉེས་པའི་སྐྱོན་མྱེད་ན། །ཆོས་རྣམས་ཐམས་ཅད་དེར་རྫོགས་ཏེ། །སྟོང་བཞིན་སྣང་བ་སངས་རྒྱས་རྒྱུ། །མཉམ་བ་ཉིད་ནི་ཆོས་ཀྱི་དབྱིངས། །དེ་ལྟར་སྒྲུབ་པ་ཡང་དག་ལམ། །དེས་ནི་ཐོབ་མྱེད་ཐོབ་འགྱུར་ཏེ། །མཐཱ་ཡས་སེམས་ཅན་དེས་སྒོལ་ (སྒྲོལ)ལོ༎  ༎  ༎   * * * * * * * * * *   PT 116-125 	--- no need --- This image 125 is duplicated as in downward part of image 7 and upward part of image 8.   PT 116-126	--- no need --- This image 126 is duplicated as in downward part of image 4 and upward part of image 5.
