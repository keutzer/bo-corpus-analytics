IOL Tib J 709 [37]	- has [39] image   IOL Tib j 709-1 ཡང་ལ་ལས་བསམ་གཏན་དུ་འཇུག་པ་ལ་ཐབས་མྱེད་དུ་མྱི་རུང་ན། བསམ་གཏན་གི་ཐབས་ཇི་ལྟར་བྱ་བ་ཡང་ཡོད་དེ། གང་བསམ་གཏན་ཐམས་ཅད་སྤངས་ནས་མྱི་སེམས་པར་འདུག་པ་དེ་ཉིད། ཐེག་པ་ཆེན་པོའི་བསམ་གཏན་དུ་འཇུག་པའི་ཐབས་ཡིན་ནོ། ཡང་ལ་ལ་མུ་སྟེགས་ཅན་གི་བསམ་གཏན་ལ་སྩོགས་པའང་ཡོད་སྙམ་དུ་ཐེ་ཚོམ་དུ་འགྱུར་བ་ཡང་སྲིད་དེ། མུ་སྟེགས་ཐམས་ཅད་ནི་གཞི་བདག་དུ་ལྟ་བ་ལ་བརྟེན་ནས། རྟག་པའམ་ཆད་པ་གཅིག་དུ་བསྒྲུབ་སྟེ། ཁམས་གསུམ་སེམས་ཙམ་དུ་མྱི་འདོད་ཀྱི། རྒྱུ་རྐྱེན་མྱེད་པ་འམ། མཁན་པོ་ལ་རེག་ལགས་   IOL Tib j 709-2 པ་ལྟར་ལྟ་སྟེ། འདུ་ཤེས་ཀྱིས་སྐྲག་ཅིང་སྐྱོ་ནས། ཅི་ཡང་མྱེད་པ་ལ་དགའ་སྟེ། ཇི་ཡང་མྱེད་པ་དེ་བསམ་གཏན་དུ་བསྒྲུབས་ནས། གཟུགས་མྱེད་པའི་ལྷར་སྐྱེའོ། དེ་ནས་བསྐལ་པ་མང་པོར་ལོན་པ་དང༌། མྱ་ངན་ལས་འདས་པ་ཡང་མྱེད་དོ་སྙམ་དུ་འདུ་ཤེས་གཡོས་ནས་ཐལ་བྱུང་སེམས་ཅན་དམྱལ་བར་ལྟུང་བས་ན། ཁྱད་བར་ཆེའོ༎ ༈ ༎ཡང་ཉན་ཐོས་ཀི་འགོག་པའི་བསམ་གཏན་དང་འདྲ་བར་དོགས་པ་ཡང་ཡོད་དེ། ཉན་ཐོས་ཀྱི་བསམ་གཏན་ནི་རྣམ་པ་མང་མྱོད་ཀྱི་མདོར་འདྲ་སྟེ། གཞི་གང་ཟག་ལ་བདག་མྱེད་པ་ལ་བརྟེན་ནས། འདུས་བྱས་ཐམས་ཅད་མྱི་རྟག་པ་དང༌།       ༄།   །་ཀྱི་རྒྱུར་མྱི་སྩོགས་པ་མ་ཡིན་ཀིས་ཕ་རོལ་དུ་ཕྱིན་པ་དྲུག་ཀྱང་ཅི་ནུས་སུ་གྱིས་ཤིག བསམ་གཏན་དུ་འདུག་པའི་ཚེ་ན་སེར་སྣ་དང་སྦྱིན་པའི་སེམས་གཉིས་ཀྱང་རྟོག་པའི་བག་ཆགས་སུ་འདྲ་བས་ན། ཕ་རོལ་དུ་ཕྱིན་པ་དྲུག་སྤྱད་པ་དང༌། བསམ་གཏན་གཉིས་ག་ཡང་ཡིད་ལ་མྱི་བྱ་བར་ལང་ངོ༌། དཔེར་ན་ཉི་མ་ལ་སྤྲིན་དཀར་གནག་གཉིས་ཀ་ཡང་སྒྲིབ་པར་མཚུངས་པ་དང་འདྲའོ༎ ཡེ་ནི་ཕ་རོལ་དུ་ཕྱིན་པ་ལ་རྣམ་པ་གསུམ་སྟེ། འཇིག་རྟེན་འདི་དང་འཇིག་རྟེན་ལས་འདས་པ་དང༌། འཇིག་རྟེན་ལས་འདས་པའི་མཆོག་གོ། །མཆོག་གི་ཕ་རོལ་དུ་ཕྱིན་པ་ནི་མྱི་དམྱིགས་པཱ ་    IOL Tib j 709-3 རྟོག་པ་མྱེད་པ་སྟེ། མྱི་རྟོག་པའི་སེམས་སྐད་ཅིག་ལ། ཕ་རོལ་དུ་ཕྱིན་པ་དྲུག་ཆར་རྫོགས་སོ། །དེ་མ་ཡིན་པ་གཉིས་ནི་རྟོག་པ་དང༌། དཔྱོད་པ་ཡོད་པས་ན་བསམ་གཏན་དུ་འདུག་པའི་ཚེ་ཚོར་བས་གནན་ཏོ། ཕ་རོལ་དུ་ཕྱིན་པ་ལ་རྣམ་པ་གཉིས་ཏེ། གཅིག་ནི་ཕྱི་རོལ་གྱི་སྤྱོད་པ་སྟེ་ཐབས་ཀྱིས་ཕ་རོལ་ཏུ་ཕྱིན་པའོ། གཉིས་ནི་ནང་གི་སེམས་མྱི་གཡོ་བ་སྟེ། ཤེས་རབ་ཀྱི་ཕ་རོལ་དུ་ཕྱིན་པའོ། དེ་ལྟ་བས་ན་ཐབས་ཀྱི་ཕ་རོལ་དུ་ཕྱིན་པ་མངོན་སུམ་དུ་སྤྱོད་པར་མྱི་སྣང་ཡང༌། ཤེས་རབ་ཀྱི་ཕ་རོལ་དུ་ཕྱིན་པ་དང་རང་བཞིན་གིས་ལྡན་ནོ། ཡང་ལ་ལ་མང་དུ་ཐོས་པར་བྱས་ལ། དེ་ནས་   ༄།   །གདོད་བསམ་གཏན་དུ་འཇུག་གོ་ཟེར་བ་ཡང་ཡོད་དེ། མང་དུ་ཐོས་པ་ཞེས་བྱ་བ་ནི་ཆོས་ཐམས་ཅད་མ་སྐྱེས་པར་ཁོང་དུ་ཆུད་ན། མང་དུ་ཐོས་པ་ཞེས་བྱ་བ་ཡིན་གྱི། འབྲུ་དང་ཚིག་ལ་ཞུགས་པ་ནི་མང་དུ་ཐོས་པ་མ་ཡིན་ནོ། དེ་ཇིའི་ཕྱིར་ཞེ་ན། མཐོང་བས་ཆོས་མྱི་མཐོང༌། ཐོས་པས་ཆོས་མྱི་ཐོས། ཚོར་བས་ཆོས་མྱི་ཚོར། རྣམ་པར་ཤེས་པས་ཆོས་མྱི་ཤེས་པས་ན། གང་མཐོང་བ་དང༌། ཐོས་པ་དང༌། ཚོར་བ་དང༌། རྣམ་པར་ཤེས་པ་ཚོལ་བས་ནི་དེ་རྣམས་ཚོལ་བ་ཡིན་གྱི། ཆོས་ཚོལ་བ་མ་ཡིན་ནོ། དེ་དག་ཀྱང་མདོ་ཙམ་བཤད་ཀྱི། ཐེ་ཚོམ་དང་ཡིད་མྱི་ཆེས་སོ།    IOL Tib j 709-4 ཆོས་སྨོས་སུ་ཟིན་ན། ལམ་མྱི་མཐུན་པའི་སེམས་ཅན་གྲངས་མྱེད་པས། རྣམ་པར་རྟོག་པའི་ཐེ་ཚོམ་ཟད་མྱི་ཤེས་ཏེ། མདོར་ན་ཇི་ཙམ་དུ་ཡིད་མྱི་ཆེས་ཤིང་ཐེ་ཚོམ་དུ་འགྱུར་ཏོ་ཆོག །རང་གི་རྟོག་པས་བསླུས་ཤིང༌། སྔོན་དེ་བཞིན་གཤེགས་པའི་བསམ་གཏན་ལ་མ་བསྒོམས་པའི་མཐའ་ཡིན་པས། དེ་ཀུན་མྱི་བསམ་ཞིང་ཚོར་བར་བྱའོ། དེ་བཞིན་གཤེགས་པའི་བསམ་གཏན་ཅིག་ཅར་འཇུག་པ་ལ། སེམས་བསྐྱེད་པ་ཙམ་གྱིས་ཀྱང་ཁམས་གསུམ་ཟིལ་གྱིས་གནོན་པར་འགྱུར་ན། མ་ནོར་བར་སྒོམ་པ་ལྟ་སྨོས་ཀྱང་ཇི་དགོས་ཏེ། དཔེར་   ༄།   །ན་སེང་གེའི་ཕྲུ་གུ་མྱིག་མ་བྱེ་བ་ཡང༌། བྱོལ་སོང་གཞན་སྐྲག་པར་བྱེད་པ་དང༌། ཀ་ལ་པིང་ཀའི་ཕྲུ་གུ་སྒོ་ང་ནམ་ཀ་ལ་ལྷགས་ནས། མ་ཡང་འཕུར་བུ་ཡང་འཕུར་བ་དང་མཚུངས་ཏེ། བསམ་གཏན་འདིའི་ཡོན་ཏན་ནི་འཇིག་རྟེན་ན། དཔེ་བྱ་བ་སླ་བ་མ་ཡིན་པས་ན། མཐུ་དང་དོན་ཆེའོ། བསམ་གཏན་འདི་ནི་ཐེག་པ་ཆེད་(ཆེན)པོའི་ཆོས་ལ་དད་ཅིང༌། ཆོས་ཐམས་ཅད་སེམས་ཙམ་དུ་ཡིད་ཆེས་པ་ཐམས་ཅད། སུ་ཡང་བསྒོམ་ཞིང་བསྩལ་དུ་རུང་ངོ༌། །མ་བསྒོམས་ཕན་ཆད་གཅིག་དུ་ཆགས་པ་ནི། ཕྱུག་པོའི་ནོར་རྟག་ཏུ་བགྲངས་ཀྱང༌། བདག་ཕྱུག་ལ་མྱི་ཕན་པ་དང༌།    IOL Tib j 709-5 མཚུངས་ཏེ་དོན་མྱེད་དོ༎ ༈ ༎ཐེག་པ་ཆེན་པོ་དབུ་མའི་དོན་བསྒོམ་པའི་ཐབས་ནི། མདོར་བསྟན་པ་ཀུན་རྫོབ་དུ་ཕྱི་ནང་གི་ཆོས་ཐམས་ཅད་ནི་ཐོག་མ་ནས་རང་གི་རྣམ་པར་རྟོགས་པས་འཁྲུལ་པར་མཐོང་བའམ། རྟེན་ཅིང་འབྲེལ་ཏེ་བྱུང་བ་སྒྱུ་མའི་མཚན་ཉིད་ཙམ་ཡིན་བས། དོན་དམ་པར་དངོས་པོ་མྱེད་དོ། དངོས་པོ་མྱེད་པས་སྐྱེ་བ་མྱེད། སྐྱེ་བ་མྱེད་པས་འགག་པ་མྱེད། མྱི་སྐྱེ་མྱི་འགག་པ་ནི་ཆོས་ཀྱི་དབྱིངས། ཀྱི་ཆོས་ཀྱི་དབྱིངས་ནི་ཆོས་ཀྱི་སྐུའོ། དེ་བས་ན་ཆོས་ཐམས་ཅད་ཀྱི་རང་བཞིན་འདི་ལྟ་བུ་ཡིན་པས་ཇི་ལ་ཡང་མྱི་   ༄།   །རྟོག་པ་སྒོམས་ཤིག དྲིས་པ་འདི་ལྟར་བསྒོམ་པའི་ཚེ། རྣམ་པར་རྟོག་པ་བྱུང་བ་ཅི་ལྟར་བྱུང༌། བཤད་པ། རྣམ་པར་རྟོག་པའི་སེམས་དེ་ཉིད་དངོས་པོ་མྱེད་པ། སྐྱེ་བ་མྱེད་པ། འགག་པ་མྱེད་པ། ཆོས་ཀྱི་དབྱིངས་ཀྱི་སྐུ་ཉིད་པས། བཅོས་མྱི་དགོས་ཀྱི། དེ་ལ་རྗེས་སུ་འབྲང་བར་ཡང་མྱི་བྱ། དགག་པར་ཡང་མྱི་བྱ། མྱི་བཅོས་པར་ཡེ་དེ་བཞིན་ཞོག་ཅིག དེ་ཇིའི་ཕྱིར་ཞེ་ན། སེམས་ནི་ཡེ་ནས་མྱི་གནས་པ་ཡིན་པས། ད་མྱི་གནས་པར་བྱ་མྱི་དགོས། སེམས་ནི་ཡེ་ནས་མྱི་རྟོག་པ་ཡིན་པས། ད་མྱི་རྟོག་པར་བྱ་མྱི་དགོས་ཏེ།      IOL Tib j 709-6 ཡེ་ནས་དེ་བཞིན་ཉིད་ཀྱི་ཕྱིར་བཅོས་པའོ། མདོ་ལས་ཀྱང༌། བདག་མྱེད་པ་འི་ཆོས་ལས་བྱུང༌། སངས་རྒྱས་བྱང་ཆུབ་རྫོགས་བྱེད་པ། །རྣམ་པར་མྱི་རྟོག་དམྱིགས་སུ་མྱེད། །བྱང་ཆུབ་སེམས་འདི་བརྟན་བར་བསྒོམ། །ཡང་མདོ་ལས། ཆོས་ནི་སེམས་ཀྱི་གཟུགས་བརྙན་ཡིན། །སེམས་ནི་དམྱིགས་སུ་མྱེད་པ་ཉིད། །མྱི་སྐྱེ་མྱི་འགག་ཐུགས་ལས་འདས། །ནམ་མཁའ་ཁོད་སྙོམས་མྱི་རྟོག་བཞིན། །དེ་ལྟར་བསྒོམས་ན། མུ་སྟེགས་ལྟར་འཁོར་བར་ཡང་མྱི་གནས། ཐབས་དང་ཤེས་རབ་དུ་ལྡན་བས། བསྒྲིབ་པ་དང་ཉོན་མོངས་པ་གཉིས་   ༄།   །བསལ་ཅེས་བྱ། བསོད་ནམས་དང་ཡེ་ཤེས་ཀྱི་ཚོགས་གཉིས་འཕེལ། བདག་དང་གཞན་གི་དོན་ཕུན་སུམ་ཚོགས་པ་ཡང་གྲུབ། བསོད་ནམས་ཀྱི་སྐུ་དེའ། ས་གཉིས་ཆོས་སྐུ་ཐོབ་ཅིང༌། མྱི་གནས་པའི་མྱ་ངན་ལས་འདས་པ་དང༌། འཁོར་བའི་མཐའ་ཅི་ཙམ་བར། སེམས་ཅན་གི་དོན་མཛད་པ་འགྲུབ་པར་འགྱུར་རོ༎ ༈ ༎བསམ་གཏན་གི་སྐྱོན་རྣམས་བསྟན་པའ། བགེགས་རྣམ་པ་ལྔ་ལ། ལུས་དང་ལོངས་སྤྱོད་ལ་ལྟ་བ་ནི་ཞི་གནས་ཀྱི་བགེགས་སོ། འཕགས་པའི་གཏམ་འདོད་པ་མ་ཐོས་པ་ནི། ལྷག་མཐོང་གི་བགེགས་ཡིན་ནོ།    IOL Tib j 709-7 འདྲེས་པར་གནས་པ་དང་ཅུང་ཟད་ཚམ་(ཙམ་)གིས་ཆོག་པར་འཛིན་པ་ནི། གཉིས་གའི་བགེགས་ཡིན་ནོ། དེ་ལ་ཡང་གཅིག་གིས་ནི་སྦྱོར་བར་མྱི་བྱེད་དོ། གཅིག་ཤོད་ཀྱིས་ནི་སྦྱོར་བ་མཐའ་ཐུག་པར་མྱི་འགྱུར་རོ། སྒྲིབ་པ་ལྔ་ལ། དགོད་པ་དང་འགྱོད་པ་ནི་ཞི་གནས་ཀྱི་སྒྲིབ་པ་ཡིན་ནོ། རྨུགས་པ་དང་གཉིད་དང་ཐེ་ཚོམ་ནི་ལྷག་མཐོང་གི་སྒྲིབ་པ་ཡིན་ནོ། འདོད་པ་ལ་འདུན་པ་དང་གནོད་སེམས་ནི། གཉིས་གའི་སྒྲིབ་པ་ཡིན་ནོ། གཡེང་བ་རྣམ་པ་ལྔ་ལ། ཡིད་ལ་བྱེད་པའི་རྣམ་པར་གཡེང་བ་དང༌། ཕྱི་རོལ་དུ་སེམས་རྣམ་པར་གཡེང་བ་དང༌། ནང་དུ་སེམས་རྣམ་   ༄།   །པར་གཡེང་བ་དང༌། མཚན་མའི་རྣམ་པར་གཡེང་བ་དང༌། གནས་ངན་ལེན་གི་རྣམ་པར་གཡེང་བའོ། དེ་ལའ་ཐེག་པ་ཆེན་པོ་ཡིད་ལ་བྱེད་པ་བཏང་སྟེ། ཉན་ཐོས་དང་རང་སངས་རྒྱས་ཀྱི་ཡིད་ལ་བྱེད་པར་རབ་ཏུ་ལྟུང་ན། དེ་ནི་ཡིད་ལ་བྱེད་པའི་རྣམ་པར་གཡེང་བ་ཡིན་ནོ། གལ་ཏེ་ཕྱི་རོལ་གི་འདོད་པ་ལྔ་པོ་དག་དང༌། འདུ་འཛི་དང་མཚན་མ་དང༌། རྣམ་པར་རྟོག་པ་དང༌། ཉེ་བའི་ཉོན་མོངས་པ་དང༌། ཕྱི་རོལ་གི་དམྱིགས་པ་རྣམས་ལ་སེམས་རྣམ་པར་འཕྲོ་བར་གཏོང་ན། དེ་ནི་ཕྱི་རོལ་དུ་སེམས་རྣམ་པར་གཡེང་བ་ཡིན་ནོ། གལ་ཏེ་   IOL Tib j 709-8 རྨུགས་པ་དང་གཉིད་ཀྱིས་བྱིང་སྙོམས་པར་འཇུག་པའི་ཉེ་བའི་ཉོན་མོངས་པ་གང་ཡང་རུ་བས་ཉོན་མོངས་པར་གྱུར་ན། དེ་ནི་ནང་དུ་སེམས་རྣམ་པར་གཡེང་བ་ཡིན་ནོ། གལ་ཏེ་ཕྱི་རོལ་གི་མཚན་མ་ལ་བརྟེན་ནས་ནང་གི་ཏིང་ངེ་འཛིན་གི་སྤྱོད་ཡུལ་གི་མཚན་མ་ཡིད་ལ་བྱེད་ན། དེ་ནི་མཚན་མའི་རྣམ་པར་གཡེང་བ་ཡིན་ནོ། གལ་ཏེ་ནང་གི་ཡིད་ལ་བྱེད་པ་ལ་བརྟེན་ནས། བྱུང་བའི་ཚོར་བ་ལ། གནས་ངན་ལེན་གི་ལུས་ཀྱིས་ང་འོ་སྙམ་པའི་རློམ་སེམས་སུ་བྱེད་ན། དེ་ནི་གནས་ངན་ལེན་གི་གཡེང་བ་ཡིན་ནོ༎ ༎   ༄།   །གཞན་ཡང་བསམ་གཏན་དང་ཏིང་ངེ་འཛིན་སྒོམ་པ་ཐམས་ཅད་ལ་སྐྱོན་རྣམ་པ་དྲུག་ཡོད་དེ། དེ་དག་གང་ཞེ་ན་ལེ་ལོ་དང༌། དམྱིགས་པ་བརྗེད་པ་དང༌། བྱིང་བ་དང༌། རྒོད་པ་དང༌། མྱི་རྩོལ་བ་དང༌། རྩོལ་བའོ། དེ་དག་སྤོང་བའི་གཉེན་པོར་དམྱིགས་པའི་འདུ་བྱེད་རྣམ་པ་བརྒྱད་བསྒོམ་དགོས་སོ། དེ་དག་གང་ཞེ་ན། དད་པ་དང༌། མོས་པ་དང༌། སྩོལ་བ་དང༌། ལས་སུ་རུང་བ་དང༌། དྲན་བ་དང༌། ཤེས་བཞིན་དང༌། སེམས་པ་དང༌། བཏང་སྙོམས་སོའོ། དེ་ལ་དང་པོ་གཞི་ནི་ལེ་ལོའི་གཉེན་པོ་སྟེ། ཏིང་ངེ་འཛིན་གི་ཡོན་ཏན་ལ་མངོན་པར་ཡིད་ཅེས་(ཆེས་)པ་ལས་དད༌།    IOL Tib j 709-9 པ་སྐྱེའོ། དེ་ནས་ཤིན་ཏུ་མོས་ཤིང་དགའ་བར་འགྱུར་རོ། དགའ་བས་བརྩོན་འགྲུས་རྩོམ་སྟེ། བརྩོན་འགྲུས་གི་མཐུས་བསྒོམས་པ་དང༌། སེམས་གསལ་ཞིང་ཡངས་ལུས་གི་མདོག་བདེ་སྟེ། སེམས་དང་ལུས་ལས་སུ་རུང་ངོ༌། ལས་སུ་རུང་བས་ལེ་ལོའི་དབང་དུ་མྱི་འགྱུར་ཏེ། ལེ་ལོ་དང་སྙོམ་ལས་ལ་ཕྱིར་ལྡོག་པར་འགྱུར་རོ། དྲན་བ་ནི་དམྱིགས་པ་བརྗེད་པའི་གཉེན་པོ་སྟེ། ཞི་གནས་དང་ལྷག་མཐོང་རྒྱུན་དུ་མཉམ་པར་བཞག་པའི་རིག་པ་ལས། འདུ་ཤེས་ཀྱི་དབང་དུ་གྱུར་ཏེ་བརྗེད་ན། དེ་མ་ཐག་ཏུ་ཚུལ་བཞིན་ཡིད་ལ་བྱེད་པ་   ༄།   །དྲན་བར་བྱའོ། ཤེས་བཞིན་གིས་ནི་བྱིང་བ་དང་རྒོད་པའི་གཉེན་པོ་སྟེ། དེ་ནས་དེ་གཉིས་རིག་ནས་བརྟགས་ཏེ་སྤོང་བར་འགྱུར་རོ། བྱིང་བ་དང་རྒོད་པ་གཉིས་གསལ་ཞིང་ཞི་བར་བྱ་བའི་དུས་ན། མྱི་རྩོལ་བ་ཡང་ཉེས་པ་ཡིན་ཏེ། དེའི་གཉེན་པོར་སེམས་བསྒོམ་པ་ཡིན་ནོ། གལ་ཏེ་བྱིང་བ་དང་རྒོད་པ་གཉིས་ཞི་ནས། སེམས་མཉམ་པར་རྣལ་དུ་ཕབ་ཅིང་ལས་སུ་རུང་བ་ལས། ཡང་གསལ་བར་བྱས་ན་དེ་ཡང་ཉེས་པ་ཡིན་ཏེ། དེའི་གཉེན་པོ་མཉམ་པར་བཏང་སྙོམས་སུ་གཞག་གོ། ནམ་བཏང་སྙོམས་གི་སེམས་དེ་ཉིད་ཞི་གནས་དང་ལྷག་   IOL Tib j 709-10 མཐོང་ངོ་བོ་ཉིད་མྱི་གཉིས་ཤིང་དབྱེར་མྱེད་དེ། ལུས་དང་སེམས་ལས་སུ་རུང་ཞིང་མ་ནོར་བའི་ཚད་ནི། དང་པོ་རྨུག་ཤིང་བྱིང་བ་ནི་གསལ། རྒོད་ཅིང་གཡེང་བ་ནི་ཞི་བའི་དུས་ན། ལུས་དང་སེམས་གི་ཟོ་མདོག་བདེ་ཞིང་གསལ་ཏེ་གཉིད་ཆུང༌། ཟས་འཇུ། ནད་འབྱང་ཞིང་ཤེས་རབ་སྐྱེ་བ་ལ་སོགས་པའི་ཡོན་ཏན་འབྱུང་སྟེ། དེ་ལྟར་གྱུར་པའི་དུས་ན་ཡང༌། རློམ་སེམས་མྱི་བྱའོ༎ ༈ ༎བསམ་གཏན་བསྒོམ་པའི་དུས་ན། ཡང་དག་པ་མ་ཡིན་པའི་འདུ་ཤེས་ལ་རྟོག་ཅིང་ལོག་པར་ལྟ་བའི་སྐྱོན་བཞི་བསྟན་པ། རྒྱ་སྐད་དུ། ཤ་བ་སིམ་འདོའི་ཇེའུ།   ༄།   །བོད་སྐད་དུ་སེམས་བསྡུ་ཞིང་ནང་དུ་རྟོག་པ། རྒྱ་སྐད་དུ། ཁི་སིམ་པའུ་ཧྭེའི། བོད་སྐད་དུ་སེམས་ལྡང་ཞིང་སྐྱེ་བའོ། རྒྱ་སྐད་དུ། འགིང་སིམ་ཤ་བྱ་དེང༌། བོད་སྐད་དུ་སེམས་ལྷན་ནེ་འདུག་ཅིང་རྩེ་གཅིག་དུ་འཇུག་པ། རྒྱ་སྐད་དུ། ཐེའུ་སིམ་ཁན་ཙིང༌། བོད་སྐད་དུ་སེམས་གནས་ཤིང་དབེན་པ་ལ་དམྱིགས་པ། སྤྱོད་པ་འདི་བཞི་སྐྱོན་ཡིན་པར་རྟོགས་ན། ལམ་མ་ནོར་ཏེ། ཡང་དག་པའི་དོན་རིག་ཅིང་ཁོང་དུ་ཆུད་པར་འགྱུར་རོ། ཡང་དག་པའི་ལམ་རྟོག་(རྟོགས་)པ་གང་ཞེ་ན། བདག་དང་ཆོས་སུ་མྱི་དམྱིགས་    IOL Tib j 709-11 ཤིང༌། སེམས་ཡང་དག་པ་ཉིད་དུ་གསལ་བའི་ཤེས་བཞིན་དུ་བར་མ་ཆད་ན། སངས་རྒྱས་ཀྱི་རང་བཞིན་མཐོང་བ་ཡིན་ནོ། ཕྱི་ནང་གི་ཆོས་ཐམས་ཅད་ནི། སྒྱུ་མ་སྨིག་རྒྱུ་ཆུ་ཟླ་སྤྲུལ་པ་ལྟ་བུ་ལ། རྣལ་འབྱོར་པས་མཉམ་པར་བཞག་པའི་དུས་ན། དེ་ལ་ཡང་མྱི་དམྱིགས་པར་བཞག་སྟེ། མ་བླངས། མ་བོར། མ་འོངས། མ་སོང༌། མྱི་ལེན། མྱི་གནས། མྱི་ཆགས་པ། ཅི་སྐད་དུ་ཡང་མ་གྲུབ་པའི་ཆོས་མཚན་མ་ཏིལ་ཙམ་ཡང་བརྗོད་པའམ། གདགས་པ་མ་མཆིས་པས། མཉམ་པར་བཞག་པའི་དུས་ན་   ༄།   །མཚན་མ་ཅི་བྱུང་ཡང་རང་གི་དབེན་པའི་སེམས་ཡིན་ནོ༎    * * * * * * * * * *   ༄༅། །འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། དེ་ནས་ཚངས་ལ་ཕན་སེམས་ཀྱིས། འཇམ་དཔལ་གཞོན་ནུར་གྱུར་པ་ལ་གསོལ་པ། ཡང་དག་པར་གཤེགས་པའི་སའ། བར་བར་ནི་དྲི་མའི་ཚོགས་གཙང་མར་བཤད། བར་བར་ནི་གཙང་མའི་ཆོས་དྲི་མར་བཤད།    IOL Tib j 709-12 བར་བར་ནི་སངས་རྒྱས་འཇིག་རྟེན་དུ་འབྱུང་ངོ་ཞེས་བཤད། བར་བར་ནི་མྱི་འབྱུང་ངོ་ཞེས་བཤད། བར་བར་ནི་སངས་རྒྱས་ཀྱིས་ཆོས་བཤད་དོ། བར་བར་ནི་སངས་རྒྱས་ཀྱིས་ཆོས་མ་བཤད་དོ། བར་བར་ནི་མྱ་ངན་ལས་འདས་པ་ཡོད་པར་བཤད། བར་བར་ནི་མྱ་ངན་ལས་འདས་པ་མྱེད་པར་བཤད། བར་བར་ནི་སེམས་ཅན་ཡོད་ཅེས་བཤད། བར་བར་ནི་སེམས་ཅན་མྱེད་ཅེས་བཤད་ན། འདིའི་དོན་ཇི་ལྟར་འཚལ་བར་བགྱི། འཇམ་དཔལ་གིས་བཤད་པ། སངས་རྒྱས་ཀྱིས་མཁྱེན་པ་ནི་བསམ་གྱིས་མྱི་ཁྱབ་ཏེ།   ༄།   །སེམས་སོ་སོ་རྒྱུ་ཅི་དང་ལྡན་པ་བཞིན་དུ་ཆོས་འཆད་དོ། འདི་ལྟ་སྟེ་སེམས་ཅན་ལ་ལ་ཞིག་འཕྱོ་གཡེམ་ལ་སྲེད་པ་ཅིག་ཡོད་ན། འཕྱོ་གཡེམ་ལ་རྟག་པར་སྤྱད་ན་གྲོལ་ཐར་པ་འཐོབ་བོ། མ་སྤྱད་ན་མྱི་ཐོབ་སྟེ་དེ་ལྟ་བུའི་རྒྱུ་དང་ལྡན་པ་ཡང༌། སངས་རྒྱས་ཉག་ཅིག་གིས་མཁྱེན་ཏོ། སེམས་ཅན་ལ་ལ་ཞིག་ཞེ་སྡང་ལ་སྲེད་པ་ཡོད་ན། ཉེས་པ་ལ་རྟག་པར་སྤྱད་ན་གྲོལ་ཐར་པ་ཐོབ་བོ། བྱམས་པའི་སེམས་སྤྱད་པ་མ་ཡིན་ཏེ། དེ་ལྟ་བུ་ཡང་སངས་རྒྱས་ཉག་ཅིག་གིས་མཁྱེན་ཏོ།    IOL Tib j 709-13 སེམས་ཅན་ལ་ལ་ཞིག་གཏི་མུག་པ་ཡོད་ན། མ་སྨྲས་པས་གྲོལ་ཐར་པ་འཐོབ་སྟེ། ཆོས་བཤད་པ་སྤྱད་པ་མ་ཡིན་བ་ཡང༌། སངས་རྒྱས་ཉག་ཅིག་གིས་མཁྱེན་ཏོ། སེམས་ཅན་ལ་ལ་ཞིག་ཤས་(བཤད)མཉམ་པ་ལ་སྤྱོད་པ་ཞིག་ཡོད་ན་ཡང༌། འཕྱོ་གཡེམ་ལ་མ་སྤྱད། ཞེ་སྡང་ལ་མ་སྤྱད། གཏི་མུག་ལ་མ་སྤྱད་པས་གྲོལ་ཐརད་པ་ཐོབ་སྟེ། སྤྱད་པས་མྱི་ཐོབ་པ་ཡང་སངས་རྒྱས་ཉག་ཅིག་གིས་མཁྱེན་པས། མདོར་ན་ཇི་བཤད་པ་ཡང་ཡིད་ཆེས་པར་བྱས་ཏེ། དྲི་མའི་ཆོས་གཙང་མར་བཤད་ན་ཡང་ཡིད་   ༄།   །ཡིད་ཆེས་པར་བྱའོ། དེ་ཇིའི་ཕྱིར་ཞེ་ན། ཉོན་མོངས་པའི་རང་བཞིན་ཡེ་ནས་དག་པས། སྤང་དུ་མྱེད་པ་ལ་དགོངས་པ་ཡིན་ནོ། གཙང་མའི་ཆོས་དྲི་མར་བཤད་ན་ཡང་ཡིད་ཆེས་པར་བྱའོ། དེ་ཇིའི་ཕྱིར་ཞེ་ན། གཙང་མའི་ཆོས་ལ་འདོད་ཅིང༌། ཆགས་པ་སྤང་བའི་ཕྱིར་དགོངས་པ་ཡིན་ནོ། སངས་རྒྱས་འཇིག་རྟེན་དུ་འབྱུང་ངོ་ཞེས་བཤད་ན་ཡང་ཡིད་ཆེས་པར་བྱའོ། དེ་ཇིའི་ཕྱིར་ཞེ་ན། ཆོས་ཀྱི་ཆོས་ཉིད་ལ་འབྱུང་བ་མྱེད་པ་ལས་དགོངས་པ་ཡིན་ནོ། སངས་རྒྱས་ཀྱི་ཆོས་ཀྱི་འཁོར་ལོ་བསྐོར་ཏོ་ཞེས་ཐོས་ན་   IOL Tib j 709-14 ཡང་ཡིད་ཆེས་པར་བྱའོ། དེ་ཅིའི་ཕྱིར་ཞེ་ན། ཚིག་དང་ཡི་གེའི་འབྲུ་ལ་དགའ་བའི་བསམ་གཏན་རྣམས་ཀྱི་དོན་ལ་དགོངས་པ་ཡིན་ནོ། སངས་རྒྱས་ཀྱིས་ཆོས་གི་འཁོར་ལོ་མ་བསྐོར་ཏོ་ཞེས་བཤད་ན་ཡང་ཡིད་ཆེས་པར་བྱའོ། དེ་ཇིའི་ཕྱིར་ཞེ་ན། ཆོས་ཀྱི་ཆོས་ཉིད་ལ་བཤད་དུ་མྱེད་པ་ལ་དགོངས་པ་ཡིན་ནོ། སངས་རྒྱས་མྱ་ངན་ལས་འདས་པ་ཡོད་ཅེས་བཤད་ན་ཡང་ཡིད་ཆེས་པར་བྱའོ། དེ་ཇིའི་ཕྱིར་ཞེ་ན། ཕྱིན་ཅི་ལོག་གིས་མྱ་ངན་ལ་སྐྱེས་པ་བཀག་པ་ལས་དགོངས་པ་ཡིན་ནོ། མྱ་ངན་ལས་འདས་པ་མྱེད་ཅེས་   ༄།   །བཤད་ན་ཡང་ཡིད་ཆེས་པར་བྱའོ། དེ་ཅིའི་ཕྱིར་ཞེ་ན་ཆོས་ལ་སྐྱེ་ཤི་མྱེད་པ་ལས་དགོངས་པ་ཡིན་ནོ། སེམས་ཅན་ཡོད་ཅེས་བཤད་ན་ཡང་ཡིད་ཆེས་པར་བྱའོ། དེ་ཅིའི་ཕྱིར་ཞེ་ན། འཇིག་རྟེན་པའི་བདེན་པའི་སྒོ་མོར་གཞུག་པའི་ཕྱིར་དགོངས་པ་ཡིན་ནོ། སེམས་ཅན་མྱེད་ཅེས་བཤད་ན་ཡང་ཡིད་ཆེས་པར་བྱའོ། དེ་ཅིའི་ཕྱིར་ཞེ་ན། ཡང་དག་པའི་དོན་ལ་དགོངས་པ་ཡིན་ནོ། ཚངས་ལ་ཕན་སེམས་གང་གིས་དོན་དེ་ལྟ་བུ་ཤེས་པ་ནི། སྒྲ་སྐད་རྣམས་ལ་དོགས་པ་དང་ཐེ་ཚོམ་མྱེད་དེ། སེམས་ཅན་གྲངས་      IOL Tib j 709-15 མྱེད་པའི་དོན་བྱེད་པར་ནུས་སོ། ཚངས་ལ་ཕན་སེམས་ཀྱིས་འཇམ་དཔལ་ལ་གསོལ་པ། ཡང་དག་པར་གཤེགས་པས་ཐབས་སུ་བཀའ་སྩལ་པ། ཕ་རོལ་ཏུ་ཕྱིན་པ་དྲུག་ཡང་དག་པའི་ངེས་པའི་དོན་ལགས་སམ་མ་ལགས། འཇམ་དཔལ་གིས་བཤད་པ། སྦྱིན་པ་ནི་འཁོར་བ་ཡིན་ཏེ། ཅིའི་ཕྱིར་ཞེ་ན། ལོངས་སྤྱོད་འདོད་པའི་རྒྱུའི་ཕྱིར་གང་སྦྱིན་པ་གཏོང་བའོ། ཚུལ་ཁྲིམས་ནི་འཁོར་བ་ཡིན་ཏེ། མཐོ་རིས་ལ་ཆགས་པའི་ཕྱིར་རོ། བཟོད་པ་ནི་འཁོར་བ་ཡིན་ཏེ། བྱད་བཞིན་བཟང་པོ་ལ་ཆགས་པའི་ཕྱིར་རོ།    ༄།   །བརྩོན་འགྲུས་ནི་འཁོར་བ་ཡིན་ཏེ། འདོད་པའི་ཡོན་ཏན་རྣམ་ལྔ་བསྒྲུབ་པར་རྩོལ་བའི་ཕྱིར་རོ། བསམ་གཏན་ནི་འཁོར་བ་ཡིན་ཏེ། བདེ་བ་ལ་ཆགས་པའི་ཕྱིར་རོ། ཤེས་རབ་ནི་འཁོར་བ་ཡིན་ཏེ་སྐྱོན་དང་ཡོན་ཏན་དུ་རྟོག་པའི་ཕྱིར་རོ། ཚངས་ལ་ཕན་སེམས་གང་གིས་དོན་དེ་ལྟར་ཤེས་པ། ཕ་རོལ་ཏུ་ཕྱིན་པ་དྲུག་སྤྱད་ཀྱང༌། ཡོན་ཏན་དུ་ལྟ་བ་མྱེད་དོ། ཚངས་ལ་ཕན་སེམས་ཀྱིས་འཇམ་དཔལ་ལ་གསོལ་པ། སྐྱེ་ཤིའི་རྩ་བ། འདོད་ཆགས་ཞེ་སྡང་གཏི་མུག་གི་རང་བཞིན་དོན་དུ་ཇི་ལྟར་བལྟ། འཇམ་དཔལ་གྱིས་བཤད་པ་    IOL Tib j 709-16 འདོད་ཆགས་ནི་མྱ་ངན་ལས་འདས་པ་ཡིན་ནོ། དེ་ཇིའི་ཕྱིར་ཞེ་ན། ཆོས་ཉིད་ལ་འདོད་ཆགས་མྱེད་པའི་ཕྱིར། ཞེ་སྡང་ནི་མྱ་ངན་ལས་འདས་པ་ཡིན་ནོ། དེ་ཅིའི་ཕྱིར་ཞེ་ན་ཆོས་ཉིད་ལ་ཞེ་སྡང་མྱེད་པའི་ཕྱིར་རོ། གཏི་མུག་ནི་མྱ་ངན་ལས་འདས་པ་ཡིན་ནོ། དེ་ཇིའི་ཕྱིར་ཞེ་ན། ཆོས་ཉིད་ལ་གཏི་མུག་མྱེད་པའི་ཕྱིར་རོ། སྐྱེ་ཤི་ནི་མྱ་ངན་ལས་འདས་པ།   ༄།   །མྱིང་ནི་ཆོས་བཞིན་སྤྱོད་པ་ཞེས་བྱའོ། ལ་ལ་ཞིག་སེམས་ལ་ངས་ཆོས་འདི་ལྟ་ཞིག་སྤྱད་དོ་སྙམ་སེམས་ན། དེ་ནི་འགྲན་དོར་ཡིན་ཏེ། ཆོས་བཞིན་སྤྱོད་པ་མ་ཡིན་ནོ། ཆོས་སོ་ཆོག་ལ་མ་ཆགས་ན་གདོད་ཆོས་བཞིན་སྤྱོད་པའོ། ཆོས་སོ་ཆོག་ལ་དྲན་བཞིན་བསམ་པ་མྱེད། བྱེ་བྲག་འབྱེད་པ་མྱེད། ཅི་ཡང་སྤྱོད་པ་མྱེད་ན། དེའི་མྱིང་ནི་ཆོས་བཞིན་སྤྱོད་པའོ། ཅིའི་ཕྱིར་ཞེ་ན་སངས་རྒྱས་ཀྱི་ཆོས་ནི་དམྱིགས་སུ་མྱེད་དེ། ཡོད་མྱེད་ཅེས་བྱེ་བྲག་དུ་དབྱེར་མྱེད་དོ༎ ༈ ༎ཚངས་ལ་ཕན་སེམས་ཀྱིས་འཇམ་དཔལ་ལ་གསོལ་པ། ཇི་ལྟ་བུར་སྤྱད་ན། དགེ་སློང་གིས་དེ་བཞིན་གཤེགས་   IOL Tib j 709-17  པའི་བསྟན་པ་འཕེལ་ཞིང་རྒྱས་པར་བྱས་ཏེ་མྱི་ཞིག་པར་ནུས། མཉམ་སྙོམས་པ་དང་མ་གལ་(འགལ)ན། ཆོས་ཉིད་ཀྱི་ངོ་བོ་ཉིད་མ་ཞིག་པ་སྟེ། དེས་བསྟན་པ་འཕེལ་ཞིང་རྒྱས་པར་བྱས་པ་ཡིན་ནོ། ཇི་ལྟར་སྤྱད་ན་དགེ་སློང་གིས་སངས་རྒྱས་ལ་ཉེ་བསྙེན་ཅེས་བྱ། ཆོས་སོ་ཆོག་ལ་ཉེ་རིང་འདྲ་སྟེ། ཡོད་པར་མ་མཐོང་ན་དེའི་མྱིང་ནི་སངས་རྒྱས་ལ་ཉེ་བསྙེན་པ་ཞེས་བྱའོ། ཅི་ལྟར་སྤྱད་ན་དགེ་སློང་གིས་སངས་རྒྱས་ཀྱི་ཞ་(ཞབས)འབྲིང་ནས་མྱི་བྲལ་ཞིང་མངག་གཞུག་བྱེད་པ་ཡིན། ལུས་དང་ངག་དང་ཡིད་གསུམ་གི་སྒོ་ནས་བྱ་བ་མྱེད་པ། དེའི་མྱིང་སངས་རྒྱས་ཀྱི་ཞ་(ཞབས)འབྲིང་ནས་   ༄།   །མྱི་འབྲལ་བ་སྟེ། མངག་གཞུག་པ་ཞེས་བྱའོ། སུ་སངས་རྒྱས་ལ་ཡོན་གསོལ་ནུས། མྱི་གཡོ་བའི་ལས་ལ་བརྩོན་པས་ནུས་སོ། སུས་སངས་རྒྱས་མཐོང་བར་ནུས། དམྱིགས་ལྔ་ལ་མ་ཆགས་པ་དེས་སངས་རྒྱས་མཐོང་བར་ནུས་སོ། སུས་ཆོས་ཐོས་པར་ནུས། རྒྱུ་རྐྱེན་གི་ཆོས་རྣམས་དང་མ་གལ་(འགལ)བས་ནུས་སོ། སུས་རྒྱུ་རྐྱེན་གི་ཆོས་རྣམས་དང་མ་གལ་བར་མཐོང་བར་ནུས། སུ་མཉམ་སྙོམས་པས་ནུས་སོ། སུས་ཡང་དག་པའི་ཡེ་ཤེས་ཐོབ། སུསྐྱེ་འགག་མྱེད་པས་ཐོབ་བོ། སུས་དེ་བཞིན་གཤགས་ (གཤེགས)པ་བཞིན་དུ་སློབ་ནུས། ཆོས་རྣམས་མ་བསྐྱེེད་མ་བཀག་མ་བླངས་མ་བཏང་བས་ནུས་སོ།    IOL Tib j 709-18 སུ་དྲང་སྲོང་གི་སྤྱོད་པ་ཅན་ཡིན། འཁམས་(ཁམས་)གསུམ་ལ་མྱི་འབྲང་བའོ། སུ་དགེ་བའི་མྱི་ཞེས་བྱ། ཕྱི་མའི་ལུས་མྱི་ལེན་པའོ། སུ་བདེ་བའི་མྱི་ཡིན། ང་དང་ངའི་གནས་མྱེད་པའོ། སུ་ཐར་པ་ཐོབ་པ་ཡིན། སུ་བཅིངས་པ་མ་ཞིག་པས་ཐོབ་བོ། སུ་གྲོལ་བ་ཐོབ་པ་ཡིན། སུ་སྐྱེ་ཤི་དང་མྱ་ངན་ལས་འདས་པ་ལ་མྱི་གནས་པས་ཐོབ་བོ། སུ་ཟག་པ་ཟད་པ་ཡིན། ཟག་པ་རྣམས་ཀྱི་གཟུགས་སྟོང་པར་ཤེས་ན། དེའི་མྱིང་ཟག་པ་ཟད་པ་ཞེས་བྱའོ། སུ་བདེན་པའི་ཚིག་ཡིན། སུ་ཆོས་ལམ་བཤད་པའི་ཚིག་རྣམས་དང་བྲལ་བའོ། སུ་ལམ་དུ་ཞུགས་པ་རྣམས་   ༄།   །ཡིན། བྱ་བ་ཡོད་དོ་ཆོག་གི་ཆོས་འོངས་པའི་གནས་ཀྱང་མྱེད། སོང་བའི་གནས་ཀྱང་མྱེད་པར་ཤེས་པའི་མྱི་དེ་ལམ་དུ་ཞུགས་པ་ཞེས་བྱའོ། སུ་བདེན་པ་མཐོང་བ་ཞེས་ཡིན། སུ་བདེན་པ་མཐོང་བ་མྱེད་པའོ། དེ་ཅིའི་ཕྱིར་ཞེ་ན། ཡོད་པ་མཐོང་ངོ་ཆོག་ལ་འབྲང་བ་ནི། ཀུན་མྱི་བདེན་པ་མཐོང་བ་ཡིན་ནོ། ཅི་ཡང་མཐོང་བ་མྱེད་ན་གདོད་མྱིང་བདེན་པ་མཐོང་བ་ཡིན་ནོ། ཆོས་གང་ལ་ཡང་མ་མཐོང་ན་མྱིང་བདེན་པ་མཐོང་བ་ཞེས་བྱ། མཐོང་བ་ནི་ཆོས་མ་མཐོང་ན། མྱི་བདེན་བ་མཐོང་བ་ཞེས་བྱའོ། བདེན་བ་དེ་གང་དུ་བཙལ་བའི་རིགས་   IOL Tib j 709-19 ཕྱིན་ཅི་ལོག་བཞིའི་ནང་དུ་བཙལ་བའི་རིགས་སོ། དེ་ཅིའི་ཕྱིར་ཞེ་ན། ཕྱིན་ཅི་ལོག་བཞི་ནི་ཡོད་པ་མ་ཡིན་ཏེ། གང་མྱེད་པ་དེ་ལ་ཐོབ་པར་མྱི་རུང་ངོ༌། ཐོབ་པ་མྱེད་ན་དེའི་མྱིང་ནི་བདེ་བ་ཞེས་བྱའོ། དེ་སྐད་ཅེས་བཤད་ནས། དེའི་ཚེ་ཆོས་ཀྱི་རྒྱལ་བུ་འཇམ་དཔལ་གྱིས་སངས་རྒྱས་ལ་གསོལ་པའ། མྱི་ལ་ལ་ཞིག་བྱང་ཆུབ་དོན་དུ་གཉེར་བའི་ཕྱིར། སྨོན་ལམ་འདེབས་པ་ནི་རབ་དུ་ནོར་པ་ལགས་ཏེ། ཡོན་པོ་ལ་སྤྱོད་པ་ལགསོ། དེ་ཇིའི་སླད་དུ་ཞེ་ན། བྱང་ཆུབ་ནི་འདོད་པའི་འཁམས་ན་ཡང་མ་མཆིས། གཟུགས་ཀྱི་ཁམས་ན་ཡང་མ་   ༄།   །་ཀྱིས་ཀུན་ཤེས་པའི་མྱིང་ནི་ཀུན་ལ་སྙོམས་པའི་ཡེ་ཤེས་སོ། །ཅི་ལྟ་བུ་ཡང་དག་པའི་ཤེས་རབ་ཅེས་བྱ་ཞེ་ན། འགྱུར་ཞིང་ཐ་དད་པའི་གཟུགས་མྱེད་པ་སྟེ། སེམས་ཅན་ལ་འབྱུར་(འགྱུར་)ཞིང་ཐ་དད་པའི་གཟུགས་མྱེད་ན། ཡང་དག་པའི་ཤེས་རབ་ལ་ཡང་འགྱུར་ཞིང་ཐ་དད་པའི་གཟུགས་མྱེད་དོ། འཇམ་དཔལ་བྱང་ཆུབ་ཀྱི་སྤྱོད་པ་གང་ཡིན། ཆོས་སོ་ཆོག་ལ་སྤྱོད་ཀྱང༌། སྤྱོད་པ་མྱེད་པ་དེའི་མྱིང་ནི་བྱང་ཆུབ་ཀྱི་སྤྱོད་པ་ཡིན་ནོ། དེ་ཇིའི་ཕྱིར་ཞེ་ན། སྤྱོད་དོ་ཆོག་ལས་འབྱུང་སྟེ། འདས་པར་སྤྱོད་པ་དེ་བྱང་ཆུབ་ཀིའི་(ཀྱི་)སྤྱོད་པའོ། ཇི་ལྟར་ན་སྤྱོད་དོ།   IOL Tib j 709-20 ་ཆོག་ལས་འབྱུང་སྟེ། འདས་པར་སྤྱོད་པ་དེ་བྱང་ཆུབ་ཀྱི་སྤྱོད་པ་ཡིན། དབང་པོ་ལྔ་སྤྱོད་ཡུལ། འདོད་པ་ལྔའི་ཡོན་ཏན་ལས་འབྱུང་ཞིང་འདས་པ་དེ་བྱང་ཆུབ་ཀྱི་སྤྱོད་པ་ཡིན་ནོ། འབྱུང་ཞིང་འདས་པར་སྤྱོད་པ་ལ་གཞུང་ཅི་ཡོད། མཉམ་སྙོམས་པ་ལས་མ་འདས་པའོ། དེ་ཇིའི་ཕྱིར་ཞེ་ན། ཆོས་སོ་ཆོག་མཉམ་སྙོམས་ན། དེའི་མྱིང་ནི་བྱང་ཆུབ་ཡིན་ནོ༎  ༎ཚངས་ལ་ཕན་སེམས་ཀྱིས་འཇམ་དཔལ་ལ་ཞུས་པ་རྫོགས་སོ༎   * * * * * * * * * *   ༄།   །རྟག་ཏུ་བག་ཆགས་དག་ཅིང་བསྐྱེད། །རྩ་བ་ཟུག་ཅིང་གནས་ཀྱང་བརྟན། །སྤྱོད་ཡུལ་དག་དུ་སེམས་འཁྱམས་ཏེ། །ཁབ་ལོང་(ལེན)གི་ནི་ལྕགས་བཞིན་ནོ། །ལུས་དང་ལོངས་སྤྱོད་གནས་ལྟ་བུར། །མྱི་ཡི་རྣམ་པར་ཤེས་པ་སྣང༌། ལོག་པའི་གློག་ལྟར་མགྱོགས་པས་ན། མཁས་པ་རྣམས་ལ་སྣང་བ་ལྟར། །བྱིས་བ་རྣམས་ལ་མྱི་སྣང་སྟེ། །གསེར་མྱིན་གསེར་ལྟར་སྣང་བ་ཡི། །ར་གན་སྤུངས་ལ་བྱིས་བ་རྣམས། །གསེར་དུ་ཅི་ལྟར་རྟོག་པ་བཞིན། །དབང་པོ་རྣམས་དང་དབང་པོའི་དོན། །མཁས་ལ་མ་ཡིན་བླུན་པོ་ལ། །བྱིས་བ་རྣམས་ནི་མྱིང་གིས་འཛིན། །   IOL Tib j 709-21 འཕགས་པ་མྱིང་གིས་དོན་ལ་མཁས། །འདྲི་བ་ན་རེ། སྣོད་དང་བཅུད་ཀྱི་འཇིག་རྟེན་ནི། །ཐབས་དེ་ལྟར་གནས་པ་ལགས་ན། སེམས་ཅན་རྣམས་འཁྲུལ་པའི་དབང་གིས་རྟོག་པས་འཁོར་ན། སངས་རྒྱས་ཀྱི་ཆོས་ཇི་ལྟ་བུ་ཞིག་ཐུགས་སུ་ཆུད་ནས། མྱ་ངན་ལས་འདས་ཏེ། སངས་རྒྱས་ཀྱི་ཆེ་བའི་ཡོན་དང་ལྡན། སྟོན་པ་ན་རེ། སེམས་ཙམ་སྟེ་ནི་སྣང་བ་མྱེད། །རྟག་ཆད་སྤངས་ལ་དབུ་མའི་ལམ། །དེ་བཞིན་གཤེགས་པའི་སྙིང་པོ་དགེ། །སོ་སོ་རང་རིག་ཆོས་མཐོང་བས། །རྟག་ཏུ་ཞི་བ་རྣམས་བསྒོམས་ཏེ། །ནམ་ཞིག་མྱི་རྟོག་ཡེ་ཤེས་ན། །   ༄།   །དེ་ཚེ་སངས་རྒྱས་མྱ་ངན་འདའ། །དེ་བཞིན་གཤེགས་རིགས་དག་པ་སྟེ། །ཀུན་དུ་རྒྱུ་བ་སྤངས་པའོ། །མངོན་པར་ཤེས་དང་དབང་གིས་དག། །ཏིང་ངེ་འཛིན་དང་སྟོབས་ཀྱིས་བརྒྱན། །ཡིད་ཀྱི་ལུས་ནི་སྣ་ཚོགས་པ། །དེ་བཞིན་གཤེགས་པ་དགེ་བའི་རིགས། །སོ་སོ་རང་རིག་དྲི་མ་མྱེད། །རྒྱུ་བའི་མཚན་ཉིད་སྤངས་པའོ། །འདྲི་བ་ན་རེ། རྟོག་པས་ནི་ཁམས་གསུམ་དུ་འཁོར། །མྱི་རྟོག་པས་མྱ་ངན་འདའ་ན། །སེམས་ཅན་ཐམས་ཅད་ལ་ཡང༌། །དེ་བཞིན་   IOL Tib j 709-22 གཤེགས་པའི་སྙིང་པོ་རྣམ་པར་དག་པ་མཆིས་པ་ལྟ་ན། ཅི་ཞིག་གིས་བསྒྲིབས་ཏེ་མ་མཐོང༌། སྟོན་པ་ན་རེ། ཇི་ལྟར་བྱིས་བ་སོར་མོ(མོའི)་རྩེར། འཛིན་ཅིང་ཟླ་བ་མྱི་ལྟ་བ། །དེ་བཞིན་ཚིག་ལ་ཆགས་པའི་(པ)རྣམས། །ང་འི་ཡང་དག་ཉིད་མྱི་ཤེས། །སྦྲུམ་མར་གྱུར་པའི་བུ་རྣམས་དང༌། །ཇི་ལྟར་སྨན་གྱིས་བཟོད་པ་དང༌། །ཇི་ལྟར་མྱེ་ནི་ཤིང་རྣམས་ལ། །ཡོད་བཞིན་དུ་ནི་མྱི་སྣང་བ། །དེ་བཞིན་གང་ཟག་ཕུང་པོ་ལ། །བདེར་གཤེགས་   ༄།   །སྙིང་པོ་ཡེ་ནས་གནས། །རིག་པ་མྱི་ཤེས་དེས་མྱི་མཐོང༌། །རྔ་འམ་དུང་ངམ་ཕྱི་བང་(པི་ཝང་)ལ། །སྒྲ་སྙན་ཕུན་སུམ་ཚོགས་པ་དག། །མྱི་མཁས་ལ་ལ་འཚལ་བར་བྱེད། །སྒྲ་ཕྱིར་འབྲང་བའི་བྱི་བ་དག། །སངས་རྒྱས་གཞན་དུ་ཚོལ་བར་བྱེད། །སྨོན་ལམ་བསོད་ནམས་ཚོགས་བསྩོགས་པ། །གྲིབ་མ་ལ་ནི་ནད་གསོས་བྱེད། །འདྲི་བ་ན་རེ། དེ་བཞིན་གཤེགས་པའི་སྙིང་པོ་མཚན་དང་དཔེ་བྱད་དུ་ལྡན་བ། །ཡེ་ནས་བདག་ལ་རྫོགས་   IOL Tib j 709-23 པར་མཆིས་ན། །དེ་བསྟན་ཅིང་ལུང་དབོག་(འབོག་)པར་གསོལ། །སྟོན་པ་ན་རེ། མར་དང་ཁ་(ཀ)ར་སྦྲང་རྩི་ལ། །དེ་དག་དངར་(མངར་)པའི་རོ་ཡོད་ཀྱང༌། །མ་མྱངས་རབ་ཏུ་རྟོགས་མྱི་འགྱུར། །སངས་རྒྱས་མཚན་ལྡན་མ་ཡིན་ཏེ། །དེ་དག་འཁོར་ལོ་སྒྱུར་ཡོན་ཏན། །སངས་རྒྱས་མཚན་ནི་ཡེ་ཤེས་ཏེ། །སོ་སོ་རང་རིག་ལྟ་བས་རྟོགས། །འདྲི་བ་ན་རེ། དེ་ལྟར་ཁམས་སུམ་འཁྲུལ་པས་མཐོང་སྟེ། །དམྱིགས་སུ་མྱེད་པ་ལགས་ན། །དེ་བཞིན་གཤེགས་པའི་སྙིང་པོ།    ༄།   །སོ་སོ་རང་གིས་རིག་པ་སྟེ་བཤད་དུ་མ་མཆིས་ན། །དེ་བཞིན་གཤེགས་པས་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གསུངས་པ་ཇིའི་སླད་དུ་བཀའ་སྩལ། སྟོན་པ་ན་རེ། ནད་པའི་དབང་དུ་སྨན་པ་རྣམས། །བྱ་བ་ཐ་དད་བྱེད་མོད་ཀྱི། །དེ་ལ་གཙུག་ལག་ཐ་དད་མྱེད། །ནད་པའི་དབང་གིས་ཐ་དད་དོ། །དེ་བཞིན་ངས་ཀྱང་སེམས་ཅན་རྒྱུད། །ཉོན་མོངས་ཉེས་པའི་སྐྱོན་ཆགས་པ། །དབང་པོ་དག་གིས་སྟོབས་ཤེས་ནས། །བྱིས་བ་དག་ལ་ཚུལ་བཤད་པ། །ཟབ་ཡངས་རྒྱ་ཆེའི་ཡེ་ཤེས་(ནི)། ཕུན་སུམ་ཚོགས་པའི་ཞིང་གི་རྣམས། །རྒྱལ་བའི་སྲས་པོ་རྣམས་ལ་   IOL Tib j 709-24 བསྟན༌། །ཉན་ཐོས་རྣམས་ལ་མྱི་རྟག་པ། །ཆོས་ལ་ཆགས་མྱེད་དབེན་སྤྱོད་པ། །རང་རྒྱལ་སྲས་པོ་རྣམས་ལ་བསྟན། །ཅི་ལྟར་རྒྱལ་པོ་ཚོང་དཔོན་བུ། །རི་དྭགས་འདྲ་བ་སྣ་ཚོགས་ཀིས། །བུ་བྲིད་(ཁྲིད)ཁྱིམ་ནས་རྩེར་བཅུག་ནས། །ཕྱི་ནས་རི་དྭགས་བསྟན་པ་ལྟར། །གཟུགས་བརྙན་མཚན་ཉིད་སྣ་ཚོགས་ཀྱིས། །སོ་སོ་རང་རིག་ཡང་དག་མཐའ། །བུ་རྣམས་ལ་ནི་ངས་འཆད་དོ། །ཉོན་མོངས་དབང་པོ་ཐ་དད་པས། །ངའི་(ང་ཡི་)བསྟན་པ་དབྱེར་མྱི་ཕྱེད། །ཡན་ལག་བརྒྱད་ལྡན་ཞི་བའི་ལམ། །ལམ་ནི་ཐེག་པ་གཅིག་ཡིན་ནོ། །འདྲི་བ་ན་རེ། འོ་ན་བཅོམ་ལྡན་འདས་ཀྱིས། །   ༄།   །བྱང་ཆུབ་སེམས་དཔའ་རྣམས་ལ། །ཐེག་པ་ཆེན་པོའི་ཆོས། ཕ་རོལ་ཏུ་ཕྱིན་པ་བཅུ་དང༌། ས་བཅུའི་རིམ་པ་བཀའ་སྩལ་པ་ཡང༌། འཁྲུལ་པ་ལགས་སམ། སྟོན་པ་ན་རེ། བསྡུ་བ་དག་གིས་སེམས་ཅན་འདུལ། །ཚུལ་ཁྲིམས་དག་གིས་དབང་དུ་བྱ། །ཤེས་རབ་དག་གིས་ལྟ་བ་གཞིག། །རྣམ་པར་ཐར་པ་ཤིན་ཏུ་སྤེལ། འདི་ཀུན་མུ་ལ་གནས་པ་སྟེ། །རྒྱུ་དང་འབྲས་བུ་ཡོད་ལྟ་བས། །རང་གི་གྲུབ་པའི་མཐའ་ཡང་མྱེད། །དང་པོ་དེ་ནི་བཅུ་པོ་སྟེ། །བཅུ་པོ་དེ་ཡང་དང་པོ་ཡིན། །དངོས་པོ་རྣམས་ལ་འཛིན་མྱེད་ཚེ། །སྣང་བ་མྱེད་ལ་རིམ་པ་   IOL Tib j 709-25 མྱེད། བྱིས་བ་དངོས་འཛིན་ཀྱིས་གཡོགས་པ། །གཟེར་ལ་གཟེར་གྱིས་ཇི་བཞིན་དུ། །བྲིད་ནས་འཛིན་པ་ཟློག་པར་བྱེད། །ང་འདའ་གཅིག་པུ་རང་གྲུབ་མཐའ། །བཟོད་པ་ཞི་བའི་ཁྱད་བར་ལ། །དེ་བཞིན་གཤེགས་ཀྱི་ཡེ་ཤེས་གནས། །འདྲི་བ་ན་རེ། བཅོམ་ལྡན་འདས་ཀྱིས་གསུངས་པའི་མདོ་དག་ལས། མཚམས་མྱེད་པ་ལྔ་སྤྱད་ན། བྱང་ཆུབ་ཏུ་མངོན་པར་འཚང་རྒྱའོ་ཞེས་གསུངས་པ་དེ་དོན་ཇི་ལྟ་བུ། སྟོན་པ་ན་རེ། སྲིད་པ་དག་ནི་མར་བཤད་དེ། མ་རིག་པ་ཡང་ཕར་ཤེས་སོ། །རྣམ་ཤེས་ཡུལ་རྣམས་རིག་པས་ན། །སངས་རྒྱས་སུ་ནི་དེ་   ༄།   །ཡང་བསྟན། བག་ལ་ཉལ་ནི་དགྲ་བཅོམ་སྟེ། །ཕུང་པོ་ལྔ་འདུས་དགེ་འདུན་ནོ། །མཚམས་མྱེད་པར་ནི་མཚམས་བཅད་པས། །དེ་ནི་མཚམས་མྱེད་ལས་ཡིན་ནོ། །འདྲི་བ་ན་རེ། ཆོས་ཉིད་ཀྱང་སྤང་བར་བྱ་ན། ཆོས་མ་ཡིན་པ་ལྟ་ཅི་སྨོས་ཤེས་པ་ཇི་ལྟ་བུ། །སྟོན་པ་ན་རེ། ཉོན་མོངས་རྒྱ་མཚོ་མཐའ་མྱེད་ལ། །ཕ་རོལ་ཕྱིན་བཅུ་སྒྲོལ་བའི་གཟིངས། །ཉོན་མོངས་ཆུ་བོ་མཐར་ཕྱིན་ན། །སྒྲོལ་བའི་གཟིངས་ལ་རག་མ་ལུས། །   IOL Tib j 709-26 ཐོས་མཐོང་ཤེས་དང་རྟོགས་པ་དང༌། །འདུ་ཤེས་དག་གིས་བྱིས་པ་བཅིངས། །ཡང་དག་བློ་ཡིས་རྣམ་བཞིགས་ན། །དགྲུབ་(གྲུབ་)པའི་དངོས་པོ་ཡོད་མྱེད་པས། །དེ་ཕྱིར་ཆོས་རྣམས་སྤངས་པ་ཡིན། །རི་བོང་རྭ་དང་མོ་ཤམ་བུ། །མྱེད་བཞིན་ཚིག་དུ་བརྗོད་པ་ལྟར། །འཇིག་རྟེན་ཐ་སྙད་དེ་དང་འདྲ། །ཆོས་མྱེད་པ་ཡང་སྤངས་པ་ཡིན། །གཟུངས་འཛིན་གཉིས་དང་རྣམ་བྲལ་ན། །ཐེག་པ་མྱེད་ཅིང་གྲོལ་བ་ཡང་མྱེད། །དེ་སྐད་བསྟན་པ་དང༌། སྣོད་དུ་གྱུརད་   ༄།   །པའི་སློབ་མ་དེས། །ཡང་དག་པའི་དོན་ལ། །ཤེས་རབ་ཀྱི་བློས་ཕྲིགས་(འཕྲིགས་)ནས། །དོན་དང་མཐུན་པའི་ཚིགས་སུ་བཅད་པས་བསྟོད་པ། འཇིག་རྟེན་སྐྱེ་འཇིག་མ་མཆིས་ཏེ། །ནམ་ཁའི་མྱེ་(མཁའི་མེ་)ཏོག་རབ་ཏུ་འདྲ། །ཆོས་རྣམས་ཐམས་ཅད་སྒྱུ་མ་བཞིན། །སེམས་དང་རྣམ་པར་ཤེས་པ་སྤངས། །འཇིག་རྟེན་རྟག་དང་ཆད་སྤངས་པ། །མཚན་མ་མྱེད་པར་རབ་དུ་དག །དབང་པོ་དོན་དང་རྣམ་བྲལ་བས། །སྣང་མྱེད་དེ་འི་གཟིགས་པ་བས། །བློ་དང་རིག་པར་བགྱིད་དང་བྲལ། །ཡོད་དང་མྱེད་པའི་ཕྱོགས་ཀྱང་སྤངས། །དེ་ལྟར་སྐྱེ་འཇིག་སྤངས་པ་ཡི(ཡིས)། །   IOL Tib j 709-27 ཐུབ་པ་ཞི་བ་སུས་མཐོང་བ། །དེ་དག་འདི་དང་སླད་མར་ཡང༌། །ཆགས་མྱེད་ཉེར་ལེན་མ་མཆིས་འགྱུརད། །   * * * * * * * * * *   ༄། །སློབ་དཔོན་བྱང་ཆུབ་ཀླུ་དབང་གིས་བཤད་པ། །བྱང་ཆུབ་སེམས་དཔའི་བདེན་པའི་ཚིགས་གང་ཞེ་ན། འདི་ལྟ་སྟེ། དེ་ནི་གང་སྨྲ་བ་དེ་བྱེད། །གང་བྱེད་པ་དེ་སྨྲ་བའོ། །ཡང་དྲན་བས་བརྗོད། བརྗོད་པས་དྲན་ནོ། ཤིན་ཏུ་ཡང་ནི་བག་ལྡན་བ། །དབང་པོ་རྣམས་ཀྱི་ཕྱིར་ཞིང་མཉམ། །དཔེར་ན་མཉམ་བའམ་གཞའ་བའི་ཐབས། །དབུགས་ཀྱང་བསྐྱུང་ཞིང་བག་དང་ལྡན། །ཅི་ལ་ཡང་བག་མྱེད་བྱས་ནས་ནི། །གང་ལ་ཡང་བག་བྱ་གནས་མྱེད་དོ། །དེ་ལྟར་བག་བྱ་གནས་མྱེད་ལ། དེ་ལ་ཤིན་ཏུ་བདག་གིས་བལྟ། །བལྟ་བ་མྱེད་ཅིང་བལྟ་   IOL Tib j 709-28 བར་བྱ། །དེ་ཚེ་སེམས་ཀྱི་འོད་ཀྱང་གསལ། །དག་ཅིང་སྤྲོ་བའི་སེམས་ཀྱིས་ནི། །སྒྲིབ་པ་རྣམས་ཀྱང་སེལ་བར་འགྱུར། །བྱང་ཆུབ་སེམས་དཔའ་གང་ཞེ་ན། །ཆོས་རྣམས་ཐམས་ཅད་མྱི་བརྗེད་པའོ། །མྱི་བརྗེད་པ་ནི་གང་ཞེ་ན། ཆོས་ཀྱི་ཆོས་ཉིད་དྲན་བའོ། །ཆོས་ཀྱི་ཆོས་ཉིད་དྲན་བ་ནི། །དྲན་བ་མྱེད་ཅིང་དྲན་བ་འམ། །དམྱིགས་པ་མྱེད་ཅིང་དམྱིགས་པའོ། །དམྱིགས་པ་མྱེད་ཅིང་བརྗོད་མྱེད་ཚིགས། །དེ་ནི་དྲན་པ་མྱི་བརྗེད་པའོ། །དྲན་བ་མྱི་བརྗེད་དེ་ཡང་ནི། །ཡངས་ཤིང་ལུས་ལློད་(གློད)དབང་པོ་ཕྱེ། །བག་དང་ལྡན་བའི་སེམས་ཀྱིས་ནི། །དབུགས་ཀྱང་   ༄།   །ཤིན་ཏུ་བསྐྱུང་བར་བྱ། །རྐྱེན་གི་གོ་སྐབས་མྱི་དབྱེ་བར། །སྤྱོད་ལམ་རྣམ་བཞིར་སྙོམས་པར་སྤྱད། །དེ་ནི་ཤེས་རབ་ཐབས་མཁས་པའོ། །དབང་པོ་དྲུག་ཕྱེ་མཉམ་པའི་ཐབས། །མྱེ་ལོང་ཤིན་ཏུ་ཕྱིས་ནས་སུ། །ལམ་གི་བཞི་མདོར་བཞག་པ་ལ། །ཐམས་ཅད་གསལ་ཞིང་སྣང་བ་སྟེ། །དག་པས་མཐོང་བ་གསལ་བ་ལྟར། །རྣལ་འབྱོར་སྤྱོད་པས་དེ་ལྟར་བསྒོམ། །ཐམས་ཅད་མཁྱེན་པ་མྱི་བརྗེད་པའི། །དྲན་པ་ཉེ་བར་བཞག་པ་ཡི། །རྐྱེན་དང་གཉེན་པོ་ཐམས་ཅད་ནི། །སྐུལ་མ་དྲན་བར་བྱེད་པ་ཡི། །གཞིན་ནི་འབྱུང་གནས་ཤེས་རབ་བོ། །དེ་བས་ཤེས་   IOL Tib j 709-29 རབ་རལ་གྱི་(གྲི)སྟེ། །དྲན་བ་གཞུ་རུ་མཛེས་པ་ཡིན། །དབང་པོ་རྣོན་པོ་མ་ཡིན་ནོ། །ཞེས་མདོ་སྡེ་དག་གི་ནང་ནས། དེ་སྐད་འབྱུང་བས་ན། མདོར་ན་ཤེས་རབ་སྟོང་ཕྲག་བརྒྱ་པ་ལས་འབྱུང་བ་བཞིན་དུ། ཡང་ནས་ཡང་དུ་བལྟས། །ཡང་ནས་ཡང་དུ་བསྒོམས་ན། །འཕགས་པ་རང་གིས་རིག་པའི་ཡེ་ཤེས་རང་འབྱུང་ངོ༌། །དེ་ལས་མཐོང་འདོད། ཤེས་འདོད། ལྷག་འདོད་དེ། སེམས་བཅོས་ལེགས་མང་པོ་བྱས་ན། སེམས་འཁྲུལ་པའམ། གཡེང་བ་མ་ཞི་བ་ལས་སྩོགས་ཏེ། ཞི་གནས་དང་ལྷག་མཐོང་ཆ་མ་མཉམ་སླན་ (བརླན)ཅད། ཤེས་རབ་ཀྱི་ཕ་རོལ་དུ་ཕྱིན་པ་ཞེས་   ༄།   །མྱི་བྱའོ། །ལུས་མྱི་བཅོས་སེམས་མྱི་བཅོས། །བསམ་བ་མྱི་བཅོས། །སྨྲ་བ་མྱི་བཅོས། །སྤྱོད་ལམ་མྱི་བཅོས། ཆོས་ཉིད་ཀྱི་རང་བཞིན་མྱི་འཁྲུགས་པ། ཅི་བཞིན་བར་སྤྱོད་ལམ་རྣམ་བཞིར་མྱི་ཉམས་པར་བགྱི་འོ༎  ༎རྫོགས་སོ༎   * * * * * * * * * *   IOL Tib j 709-30 ༄༅། །འཇམ་དཔལ་གཞོ་ནུར་གྱུརད་པ་ལ་ཕྱག་འཚལ་ལོ། །འདི་ལྟ་སྟེ་དཔེར་ན། །ཆུ་རྙོག་པ་ཅན་དང། །མྱེ་ལོང་གཡའ་ཅན་དང། །མཚེའུ་འཁྲུགས་པར་འདོད་པ་བལྟར་མྱི་སྣང་བ་དེ་བཞིན་དུ། །འདོད་པ་ལྔའི་ཡོན་ཏན་ཀྱིས་སེམས་འཁྲུགས་ཏེ། །མ་བསྒོམས་པས། ཡང་དག་པའི་དོན་ཅི་ལྟ་བ་བཞིན་དུ། ཤེས་པར་མྱི་ནུས་པས་བསྒོམ་དགོས་སོ། །དེ་ལྟར་བསྒོམས་བ་ཡང་ཅི་ཡང་མྱི་ཤེས་པས་བསྒོམ་བ་མ་ཡིན་གི། །དང་པོར་དགེ་བའི་བཤེས་གཉེན་ལས། །དམ་པའི་ཆོས་མདོ་ཟབ་མོ་མཉན་ཏེ། །ཐོས་པའི་ཤེས་རབ་ལ་བརྟེན་ནས། །བསམ་པའི་  ༄།   །ཤེས་རབ་ཀྱིས། དོན་གང་ཡིན་བ་གཏན་ལ་ཕབ་སྟེ། །སེམས་ཞུམ་རྒོད་ཀྱི་གཉེན་པོ་ཞི་གནས་དང༌། ལྷག་མཐོང་གྱིས་བཅོས་ཤིང༌། །གཏང་སྙོམས་ཀྱི་ཚུལ་དུ་ཡང་ནས་ཡང་དུ་གོམས་པར་བྱེད་པ་ལ་བསྒོམ་པའོ་ཞེས་བྱ་འོ། །དེ་བཞིན་གཤེགས་པས་ཏིང་ངེ་འཛིན་གི་སྒོ་སྟོང་ཕྲག་བརྒྱད་ཅུ་གསུངས་པ་ཡང༌། །ཞི་གནས་དང་ལྷག་མཐོང་གྱི་ནང་དུ་འདུས་སོ། །དེ་ལ་ཞི་གནས་དང་ལྷག་མཐོང་གི་རྒྱུ་གང་ལས་འབྱུང་ཞེ་ན། །ཚུལ་ཁྲིམས་རྣམ་པར་དག་པའི་ཞི་གནས་ཀྱི་རྒྱུ་འོ། །ཐོས་པ་དང་བསམ་པའི་ཤེས་རབ་རྣམ་པར་དག་པ་ནི། ལྷག་མཐོང་གྱི་རྒྱུ་འོ། །དེ་ལ་ཞི་གནས་དང་   IOL Tib j 709-31 ལྷག་མཐོང་གི་འབྲས་བུ་གང་ཞེ་ན། །བསམ་པ་རྣམ་པར་དག་པ་ནི་ཞི་གནས་གྱི་འབྲས་བུ་འོ། །ཤེས་རབ་རྣམ་པར་དག་པ་ནི་ལྷག་མཐོང་གི་འབྲས་བུ་འོ། །དེ་ལ་ཞི་གནས་དང་ལྷག་མཐོང་གི་ལས་གང་ཡིན་ཞེ་ན། །མཚན་མའི་བཅིངས་པ་དང་གནས་ངན་ལེན་ཀྱི་བཅིངས་པ་ལས་དགྲོལ་བ་འོ། །དེ་ལ་ཞི་གནས་དང་ལྷག་མཐོང་སྒོམ་བའི་ཚེ་བགེགས་སུ་གྱུརད་པ་དུ་ཞེ་ན། །ལུས་དང་ལོངསྤྱོད་ལ་ཆགས་པ་ནི་ཞི་གནས་ཀྱི་བགེགས་སོ། །འཕགས་པའི་གཏམ་གིས་ཚིམ་པ་མ་ཐོབ་པ་ནི་ལྷག་མཐོང་གི་བགེགས་སོ། །འདུ་འཛིན་གནས་པ་དང༌། །   ༄།   །ཅུང་ཟད་ཚམ་(ཙམ་)གྱིས་ཆོག་པར་འཛིན་པ་ནི་གཉིས་ཀི་(ཀའི་)བགེགས་སུ་ཤེས་པར་བྱ་འོ། །དེ་ལ་ཞི་གནས་དང་ལྷག་མཐོང་གི་སྒྲིབ་པ་དུ་ཞེ་ན། །རྒོད་པ་དང་འགྱོད་པ་ནི་ཞི་གནས་ཀི་སྒྲིབ་པ་འོ། །རྨུགས་པ་དང་གཉིད་དང་ཐེ་ཙོམ་ནི་ལྷག་མཐོང་གི་སྒྲིབ་པ་འོ། །འདོད་པའི་སྲེད་པ་དང་གནོད་སེམས་ནི་གཉིས་ཀའི་སྒྲིབ་པ་འོ། །དེ་ལ་ཅི་ཙམ་གྱིས་ན་ཞི་གནས་གྱི་ལམ་ཡོངས་སུ་དག་པ་ཡིན་ཞེ་ན། །ནམ་སྙོམ་པ་དང་གཉིད་ཡང་དག་པར་འཆོམས་ན་འོ། །ཅི་ཙམ་གྱིས་ན་ལྷག་མཐོང་གི་ལམ་ཡོངས་སུ་དག་པ་ཡིན་ཞེ་ན། །ནམ་འགྱོད་པ་དང་རྒོད་པ་   IOL Tib j 709-32 ཡང་དག་པར་འཆོམས་པ་ན་འོ། །དེ་ལ་ཞི་གནས་དང་ལྷག་མཐོང་ལ་གནས་པའི་བྱང་ཅུབ་སེམས་དཔའ་རྣམས་ཀྱི་སེམས་ཀྱི་གཡེང་བ་རྣམ་པ་དུ་ཞེ་ན། །གང་ཐེག་པ་ཆེད་པོ་དང་ལྡན་བའི་ཡིད་ལ་བྱེད་པ་གཏང་སྟེ། །ཉན་ཐོས་དང་རང་སངས་རྒྱས་དང་ལྡན་བའི་ཡིད་ལ་བྱེད་པར་ལྟུང་ན། །འདི་ནི་ཡིད་ལ་བྱེད་པའི་གཡེང་བ་འོ། །གང་འདོད་པའི་ཡོན་ཏན་རྣམས་ལ་འདུ་འཛི་དང༌། མཚན་མ་དང༌། རྟོག་པ་དང༌། ཉོན་མོངས་པ་དང༌། ཕྱི་རོལ་གྱི་དམྱིགས་པ་རྣམས་ལ། སེམས་གྱེས་པར་གཏོང་ན། །དེ་ནི་ཕྱི་རོལ་དུ་གཡེང་བ་འོ། །གང་སྙོམས་པ་དང་གཉིད་དང་འབྱིང་བ་འམ། །   ༄།   །སྙོམས་པར་འཇུག་པའི་རོ་མྱང་བ་དང༌། ཉེ་བ་གང་ཡང་རུང་བས་ཉོན་མོངས་པར་གྱུར་ན། །དེ་ནི་ནང་གི་གཡེང་བ་འོ། །གང་ཕྱི་རོལ་གྱི་མཚན་མ་ལ་གནས་པ༌། ནང་གི་ཏིང་ངེ་འཛིན་གི་མཚན་མ་ཡིད་ལ་བྱེད་ན། །འདི་ནི་མཚན་མའི་གཡེང་བ་འོ། །གང་ནང་གི་ཡིད་ལ་བྱེད་པ་ལ་བརྟེན་ནས། །ཚོར་བའི་གནས་ངན་ལེན་གྱིས་ངའོ་ཞེས་སྙེམས་པ་དེ་ནི་གནས་ངན་ལེན་གྱི་གཡེང་བ་འོ། །དེ་ལ་ཞི་གནས་དང་ལྷག་མཐོང༌། །བྱང་ཅུབ་སེམས་དཔའི་ས་དང་པོ་ནས་བཟུངས་སྟེ། །དེ་བཞིན་གཤེགས་པའི་བར་གྱི་ས་ལ་གང་གི་གཉེན་པོ་ཡིན་ཞེ་ན། །ས་དང་པོ་ལ་ནི་ཞི་གནས་དང་ལྷག་   IOL Tib j 709-33 མཐོང་ངོ༌། །ངན་སོང་གི་ཉོན་མོངས་པ་དང༌། ཚེ་བའི་ཀུན་ཉོན་མོངས་པའི་གཉེན་པོ་འོ། །ས་གཉིས་པ་ལ་ནི་ཞི་གནས་དང་ལྷག་མཐོང་ལྟུང་བའི་འཁྲུལ་པ་ཤིན་དུ་ཕྲ་མོ་འབྱུང་བ་རྣམས་ཀྱི་གཉེན་པོ་འོ། །ས་གསུམ་པ་ལ་ནི་ཞི་གནས་དང་ལྷག་མཐོང་འདོད་པའི་འདོད་ཆགས་ཀྱི་གཉེན་པོ་འོ། །ས་བཞི་པ་ལ་ནི་ཞི་གནས་དང་ལྷག་མཐོང༌། སྙོམས་པར་འཇུག་པའི་སྲེད་པ་དང༌། ཆོས་ཀྱི་སྲེད་པའི་གཉེན་པོ་བོ། །ས་ལྔ་པ་ལ་ནི་ཞི་གནས་དང་ལྷག་མཐོང་འཁོར་བ་དང་མྱེ་(མྱ)ངན་ལས་འདས་པ་ལ་ཕྱོགས་གཅིག་དུ་ལྟས་པའི་གཉེན་པོ་འོ། །ས་དྲུག་པ་ལ་ཞི་གནས་དང་ལྷག་   ༄།   །མཐོང་མཚན་མ་མང་པོ་འབྱུང་བའི་གཉེན་པོ་འོ། །ས་བདུན་པ་ལ་ནི་ཞི་གནས་དང་ལྷག་མཐོང༌། མཚན་མ་ཕྲ་མོ་འབྱུང་བའི་གཉེན་པོ་འོ། །ས་བརྒྱད་པ་ལ་ནི་མཚན་མ་མྱེད་པར་ལྟ་བའི་སྒྲིབ་པའི་གཉེན་པོ་(འོ)། །ས་དགུ་པ་ལ་ནི་ཞི་གནས་དང་ལྷག་མཐོང་ཐམས་ཅད་དུ་སྟོན་པ་ལ་དབང་དུ་མ་གྱུར་པའི་གཉེན་པོ་འོ། །ས་བཅུ་པ་ལ་ནི་ཞི་གནས་དང་ལྷག་མཐོང་ཆོས་ཀྱི་སྐུ་ཡོངས་སུ་རྫོགས་པ་རབ་དུ་ཤེས་པ་མ་ཐོབ་པའི་གཉེན་པོ་འོ། །དེ་བཞིན་གཤེགས་པའི་ས་ལ་ནི་ཞི་གནས་དང་ལྷག་མཐོང་ཉོན་མོངས་པ་དང་ཤེས་བྱའི་སྒྲིབ་པ་ཤིན་དུ་ཕྲ་བས་ཀྱང་ཆེས་ཕྲ་བའི་གཉེན་   IOL Tib j 709-34 པོ་སྟེ། །དེ་བཅོམ་བའི་ཕྱིར། །ཆོས་ཀྱི་སྐུ་ཤིན་དུ་རྣམ་པར་དག་པ་ལ་གནས་པས། །དགོངས་པ་ཡོངས་སུ་གྲུབ་པའི་དམྱིགས་པ་ལ། །རྣམ་པ་ཐམས་ཅད་དུ་མ་ཆགས་མ་ཐོགས་པའི་ཡེ་ཤེས་མཐོང་བ་རབ་དུ་ཐོབ་བོ། །དེ་ལྟ་བས་ན་ལས་དང་པོ་བའི་རྣལ་འབྱོར་པས་ནི། ཐེག་པ་ཆེ་ཆུང་གང་གི་སྒོར་ཞུགས་ཀྱང་རུང་སྟེ། །ཞི་གནས་དང་ལྷག་མཐོང་མ་བསྒོམས་པར། །བླ་ན་མྱེད་པའི་འབྲས་བུ་མྱི་ཐོབ་པར་ནི། །མདོ་སྡེ་ཀུན་ལས་ཀྱང་གསལ་བར་འབྱུང་ངོ༌། །ཞི་གནས་དང་ལྷག་མཐོང་གཅིག་གམ་ཐ་དད། །གཅིག་པ་ཡང་མ་ཡིན། །  ༄།   །ཐ་དད་པ་ཡང་མ་ཡིན་ཏེ། །དཔེ་མྱེ་མར་དང་འདྲ་འོ། །མར་མྱེ་རླུང་གིས་མ་བསྐྱོད་དེ། མྱི་གཡོ་བར་གནས་པའི་དུས་ན། །འོད་སྣང་ཞིང་གསལ་བ་དང་ལྡན་ནོ། །མྱི་གཡོ་བ་དང་སྣང་བ་གཉིས་ནི་གཅིག་པ་ཡང་མ་ཡིན། །ཐ་དད་པ་ཡང་མ་ཡིན་ནོ། །སེམས་ཀྱང་རྣམ་པར་རྟོག་པ་རླུང་དང་འདྲ་བས། །མ་བསྐྱོད་དེ་མཉམ་བར་གནས་པ་ནི་ཞི་གནས། །ཐམས་ཅད་སེམས་ལ་སྣང་ཞིང་གསལ་བ་ནི་ལྷག་མཐོང་སྟེ། །འདི་གཉིས་ནི་   IOL Tib j 709-35 གཅིག་དང༌། །ཐ་དད་པའི་མཚན་ཉིད་ལས་འདས་པ་ཡིན་ཏེ། །ཆོས་ཐམས་ཅད་ཀྱང་དེ་དང་འདྲ་འོ། །ཐབས་དང་ཤེས་རབ་དུ་ལྡན་བ་ནི། །འདུ་ཤེས་བསམ་དུ་མྱེད་པ་ལ་དབྱེར་མྱེད་པ་ནི། །ཐབས་དང་ཤེས་རབ་ཟུང་དུ་འབྲེལ་པ་འོ། །ཕ་རོལ་དུ་ཕྱིན་པ་ལས་སྩོགས་པ། སེམས་ཅན་གི་དོན་དུ་སྤྱོད་པ་ནི་ཐབས་སོ། །  ༄།   །དེ་ཉིད་ལ་མྱི་གནས་པ་ནི་ཤེས་རབ་བོ། །སེམས་ཅན་ཡོད་པར་ལྟ་བ་ནི་ཐབས་སོ། །སེམས་ཅན་མྱི་དམྱིགས་པ་ནི་ཤེས་རབ་བོ། །སེམས་ཅན་ཡོད་པ་དང་མྱེད་པར་མྱི་ལྟ་བ་ནི། །ཐབས་དང་ཤེས་རབ་དུ་ལྡན་ཞིང་འབྲེལ་པ་འོ། །རྣམ་པར་དག་པའི་དགེ་བའ་སྤྱོད་པ་ནི་ཐབས་སོ། །དེའི་འབྲས་བུ་ལ་མྱི་ལྟ་ཞིང་ལན་མྱི་རེ་བ་ནི་ཤེས་རབ་རོ། །ཆོས་ཉིད་ཀྱིས་སྤྱོད་པ་དང༌། མྱི་སྤྱོད་པ་ལ། །གཉིས་སུ་མྱེད་པར་ཤེས་ནའ། །ཐབས་དང་ཤེས་རབ་ཟུང་དུ་འབྲེལད་པ་འོ། །   * * * * * * * * * *   IOL Tib j 709-36 ༄༅། །མཁན་པོ་འགལ་ན་ཡས་བས་(བསམ)གཏན་གི་སྙིང་པོ་བཤད་པའ། །ཐེག་པ་ཆེད་པོའི་བསམ་གཏན་གི་སྒོ་ཡང་མང་སྟེ། །དེའི་ནང་ན་དམ་པ་ནི་དོན་དབུ་མ་ལ་ཅིག་ཅར་འཇུག་པ་ཡིན་ཏེ། ཅིག་ཅར་འཇུག་པ་ལ་ནི་ཐབས་མྱེད་དེ། །ཆོས་ཉིད་ཀྱི་རང་བཞིན་ལ་བསྒོམ་མོ། །དེ་ལ་ཆོས་ནི་སེམས། སེམས་ནི་མ་སྐྱེས་པ་འོ། །མ་སྐྱེས་པ་ནི་སྟོང་པ་སྟེ། །དཔེར་ནམ་ཀ་(ནམ་མཁའ)དང་འདྲ་བས། །དབང་པོ་དྲུག་གི་སྤྱོད་ཡུལ་མ་ཡིན་བས་ན། །སྟོང་པ་དེ་ནི་ཚོར་བ་ཞེས་བྱ་འོ། །ཚོར་ནས་ནི་ཚོར་བ་ཉིད་ཀྱང་མྱེད་དེ། །དེ་བས་ན་ཐོས་པ་དང་བསམ་པའི་ཤེས་ཤེས་རབ་ལ་མ་གནས་པར་ཆོས་མཉམ་པ་ཉིད་ལ་སྒོམས་ཤིག་ཅེས་བཤད་དོ། །   * * * * * * * * * *   ༄༅། །བསམ་གཏན་གི་ཡི་གེ། །ལྷ་བཙན་པོ་ཁྲི་སྲོང་ལྡེ་བརྩན་གི་མགུར་གི་ཕྱག་རྒྱ་འོག་ནས་འབྱུང་བའ། །རྣལ་འབྱོར་ཆེན་པོ་ལ་འཇུག་པ་རྣམས་ལ་དགོངས་པའི་དོན། །དེ་བཞིན་གཤེགས་པས་བསམ་གཏན་གྱི་སྒོ་མོ་གྲངས་མྱེད་པ་གསུངས་པའི་ནང་ན། །འཕགས་པ་ལང་ཀར་གཤེགས་པའི་ལུང་ལས། །ཉན་ཐོས་དང་མུར་འདུག་ལ་སྩོགས་པའི་བསམ་གཏན་མཚན་མ་སྦོམ་པོ་ཅན་དང༌། །དད་པ་སྤྱོད་པ་དང༌། ས་ལ་གནས་པའི་བྱང་ཆུབ་སེམས་དཔའི་བསམ་གཏན་དམྱིགས་པ་ཡོད་པ་དང༌། །དམྱིགས་པ་མྱེད་པའི་རིམ་པ་དང༌། །དེ་བཞིན་གཤེགས་པའི་བསམ་གཏན་མཐའ་    IOL Tib j 709-37 ཐམས་ཅད་ལས་འདས་པ་ཡོད་དེ། །བསམ་གཏན་བྱེད་དུ་འདྲ་བ་ལས། །འཇིག་རྟེན་དང་འཇིག་རྟེན་ལས་འདས་པ་དང༌། །འཇིག་རྟེན་ལས་འདས་པའི་མཆོག་རྣམ་པ་འདི་གསུམ་གྱི་བྱེ་བྲག་ཀྱང་མངོན་པར་འབྱུང་ངོ། །དེ་ལ་བསམ་གཏན་གི་ནང་ན་ནི། །དེ་བཞིན་གཤེགས་པའི་བསམ་གཏན་དགེའོ་ཞེས་གསུངས་པས་ན། །ད་འདིར་ནི་རྣམ་གྲངས་གཞན་གི་གཏན་ཚིགས་མྱི་སྨོས་ཀྱི། །དེ་བཞིན་གཤེགས་པའི་བསམ་གཏན་གྱི་ལུང་རྣལ་འབྱོར་ཆེན་པོ་བས་ལས་སུ་བསྒོམ་བ་ཉི་ཙེ་མདོ་ཙམ་ཞིག་བསྟན་ཏོ། །ཐོག་མ་སེམས་ཅི་ལྟར་བསྐྱེད་ཅེ་ན། །མཆོག་གི་ཡེ་ཤེས་ཀྱི་མན་ངག་ལེན་པའ། །རྣལ་འབྱོར་ཆེན་   ༄།   །ལ་འཇུག་པས་ནི། །ཐོག་མར་སྣང་བ་ཐམས་ཅད་སེམས་ཙམ་དུ་ཤེས་པར་བྱ་འོ། །དེ་ལྟར་ཤེས་ནས་ནང་གི་སེམས་ཡོངས་སུ་སྦྱོང་གི། །ཡུལ་དངོས་པོ་མྱེད་པ་ལ། །རྐྱེན་དང་འདུ་བ་ལས་འབྱུང་བ་དང༌། །མ་བྱུང་བའ་ལས་སྩོགས་ཏེ། །མཐའ་ཕྱོགས་ཐམས་ཅད་དུ་དཔྱད་པ་འམ། །བརྩད་པར་མྱི་བྱ་འོ། །ཅིའི་ཕྱིར་ཞེ་ན། །རྟོག་གེ་པའི་ཐམས་ཅད་ཀྱི་ཡུལ་ལས་འདས་ཏེ། །སྣང་བ་འདི་དག་སེམས་ཙམ་དུ་རིག་ན། །ཕྱི་ནང་གི་ཆོས་སུ་གདགས་སོ། །ཆོས་ལ་ཅིག་ཆར་མཁས་པས། དེ་ཕན་ཅད་སྐྱེ་བོ་སོ་སོར་འགྲོ་བ་དང༌། །ཉན་ཐོས་དང་མུ་སྟེགས་ཅན་ལས་སྩོགས་པ། །འཁྲུལ་པ་རྣམས་དང་བློ་མྱིག་གཅིག་གོ། །   IOL Tib j 709-38 དེ་ལྟ་བས་ན། །བྱང་ཅུབ་དུ་སེམས་བསྐྱེད་པ་ནས། །སེམས་ཅན་སྨྱིན་པར་བྱ་བའི་བར་དུ་ཡང༌། །རང་གི་སེམས་ཙམ་སྟེ། །དེ་དག་རྣལ་འབྱོར་པས་ནན་ཏན་དུ་བྱ་(བ་)མ་ཡིན་ནོ། །དཔེར་འཇིག་རྟེན་པའི་འཚོ་བའ་སྦྱོར་བ་ཡང༌། །ཐོག་མ་སྣམས་(རྣམས)གང་ལ་ལྟོས་པའི་མྱི་དེ་དག། །རིན་པོ་ཆེ་དང་འབྲུ་དང༌། ཞོ་མར་ཀྱི་ལས་ཇི་ལྟར་བྱ་བའི་ཐབས་སོ་སོར་འགྲུབ་པ་བཞིན་དུ། །དེ་བཞིན་གཤེགས་པའི་བསམ་གཏན་གི་རྗེས་སུ་འཇུག་པའི་སྲས་རྣམས་ཀྱང༌། །སེམས་དང་ཡིད་དང༌། །ཡིད་ཀྱི་རྣམ་པར་ཤེས་པ་ལ་མ་ཡིན་གྱི། །མཆོག་གི་ཡེ་ཤེས་འཕགས་པ། སོ་སོར་རང་གིས་རིག་པའི་བདེ་བ་ལ་གནས་པས། རྒྱུ་ལས་མྱི་སྒྲུབ། འབྲས་བུར་མྱི་རེ་མོད་ཀྱི། དེ་ཉིད་ཆོས་ཉིད་ཀྱི་སངས་རྒྱས་སུ་འགྱུར་བའི་ལས་ཡིན་ཏེ།    ༄།   །དེ་ལས་ཉན་ཐོས་དང༌། །མུ་སྟེགས་ཅན་ལས་སྩོགས་པའི་ས་གཞན་དུ་མྱི་ལྟུང་ངོ༌། །   * * * * * * * * * *   ༄༅། །དམ་ཚིག་ཇི་ལྟར་བླང་ཞེ་ན། །སྔོན་སངས་རྒྱས་མང་པོ་ལ། མཆོད་བཀུར་བ་དང༌། །བསམ་བ་ཡོངས་སུ་དག་པའི་རྣམས་ཀྱིས། །སློབས་དཔོན་སངས་རྒྱས་ལ་རྟེན་(བརྟེན་)གྱི། གཞན་ལ་མྱི་བརྟེན་པར་བྱ་འོ། །ཆོས་མྱི་སྐྱེ་མྱི་འགོག་པའི་དོན་ཆུད་པར་བློ་བྱའི། །འཁྲུལ་པས་སྒྲོ་བཏགས་པའི་ཐ་སྙད་སྣ་ཚོགས་མྱི་བསླབ་བོ། །ཅིའི་ཕྱིར་ཞེ་ན། ནང་དུ་ཐུབ་པ་ལ་འཇུག་དུ་འདྲ་བ་ལས། །ཐེག་པ་གཞན་གྱི་བསམ་གཏན་ཙམ་གྱིས་སེམས་ཅན་གྱི་དོན་ཆེན་པོ་མྱི་ནུས་གྱིས། །   IOL Tib j 709-39 མ་ཆོག་སྟེ་དམྱིགས་པ་ཅན་དེ་དག །མངོན་དུ་ཁུགས་སུ་ཟིན་ཀྱང༌། རང་གི་མཆོག་གི་ཡེ་ཤེས་ལ་སྒྲིབ་པའི་མུན་པར་འགྱུར་བས། །ཆུང་དུ་ཡོངས་སུ་བྱང་དུ་ཟིན་ཀྱང༌། །དེ་མ་ཡིན་བའི་རྟོག་པ། གཞན་རིམས་ཀྱིས་སྦྱང་དགོས་པས། །བསམ་གཏན་བརྒྱད་ལྟ་བུ་ཡང༌། གཅིག་གིས་ཀུན་མྱི་འགྲུབ་སྟེ། མཐར་གིས་འཇུག་པ་ཡིན། རྟོག་པ་སྣ་ཚོགས་ལ་གཅིག་ནས་སྦྱོང་བ། །ས་ཆེན་པོ་འི་རྡུལ་འབྲུས་(འབྲས་བུས་)བགྲང་བ་དང་མཚུངས་སོ། །ཡང་སེམས་ཀྱི་ངོ་བོ་ཉིད་ཇི་འདྲ་བ་མ་རིག་པར། །གཉེན་པོ་གཅིག་གིས་ཅིག་ཆར་བཀག་པ་ནི་མྱི་ཕན་ཏེ། །    * * * * * * * * * *
