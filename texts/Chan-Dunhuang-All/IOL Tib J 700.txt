IOL Tib J 700 [12]	- has [13] image  IOL Tib J 700-1 ༄། །་དང་ཁོང་ཁྲོ་བ་དང༌། ཐེ་ཙོམ་སྤངས་པས་(ས)དང་པོར་སྐད་ཅིག་པ་གཅིག་ལ། རྣམ་པར་ཤེས་པ་བརྒྱད་ཅར་གྱིས་ཆོས་ཉིད་རྣམ་པར་དག་པ་མཐོང་ནས། ཅིག་ཅར་ཡེ་ཤེས་སུ་འགྱུར་ཏེ། རིམ་གྱིས་མྱི་འགྱུར། །བྱང་ཆུབ་སེམས་དཔའ་ཁ་ཅིག་ས་བདུན་པ་མན་ཅད་ལྡོག་ཅེས་འབྱུང་བ་ཅི་ལྟ་བུ་ལ་བགྱིས། བྱང་ཆུབ་སེམས་དཔའི་རིགས་ཅན་ཡང་དབང་པོ་རྣོ་རྟུལ་རིམ་པ་གསུམ་མཆིས་པ་ལས། དབང་པོ་རྟུལ་པོ་ཁ་ཅིག་ས་བདུན་པ་མན་ཅད་ཐོབ་ཀྱིས་ཀྱང་ས་བརྒྱད་པ་མན་ཅད་ལ་འཇུག་མ་ཕོད་ནས། ཉན་ཐོས་དང་རང་སངས་རྒྱས་ཀྱི་ས་དག་དུ་ལྡང་བ་མཆིས་ཏེ། །དཔེར་ན་རབ་འབྱོར་དང༌། ཤ་རིའི་བུ་ལ་སྩོགས་པ་ལྟ་བུའོ། །དབང་པོ་འབྲིང་པོ་ཁ་ཅིག་ནི། མྱུར་དུ་ས་གོང་མ་དག་བསྒྲུབ་པའི་རིགས་པ་ལས། སྒྲུབ་མ་ནུས་པ་ལ་ཕྱིར་ལྡོག་པ་ཞེས་གདགས་ཏེ། དབང་པོ་རྟུལ་པོ་ལྟ་བུར་ལོག་པ་ནི་མ་ལགས། །དེ་བཞིན་གཤེགས་པའི་སྙིང་པོའི་དོན་ཇི་ལྟ་བུ། །འདི་ནི་ལང་ཀར་གཤེགས་པ་ལས་ཞིབ་དུ་བཤད་དེ། །   IOL Tib J 700-2 དེ་བཞིན་གཤེགས་པའི་སྙིང་པོ་མཚན་དང༌། དཔེ་བྱད་ཀྱིས་བརྒྱན་པ་ཞིག་སེམས་ཅན་གྱི་ཁོང་ན་ཡོད་པ་ལ་མྱི་བྱའི། དེ་བཞིན་གཤེགས་པ་ནི་ཆོས་རྣམས་ཀྱི། དེ་བཞིན་ཉིད་ལ་བྱ་ལ། དེ་ནི་སྙིང་པོའམ་མཆོག་དུ་བྱ་བ་ཡིན་ཏེ། སེམས་ཅན་ཐམས་ཅད་ཀྱང་དེ་བཞིན་ཉིད་སྙིང་པོའམ། མཆོག་འདིའི་རང་བཞིན་ཡིན་བའི་ཕྱིར། དེ་བཞིན་གཤེགས་པའི་སྙིང་པོ་ཞེས་བགྱི། །རྣམ་པར་ཤེས་པ་བརྒྱད་དི་(འདི་)ལ་རྐྱེན་བཞི་ལས་སྐྱེའམ། གསུམ་དང་གཉིས་ལས་སྐྱེ་བ་མཆིས། འདི་ནི་ཀོ་ཤ་ལས། །སེམས་དང་སེམས་འབྱུང་བཞི་རྣམས་ཀྱིས། །སྙོམས་འཇུག་གཉིས་ནི་གསུམ་གྱིས་སོ། །གཞན་ནི་གཉིས་ཀྱིས་སྐྱེ་འགྱུར་ཏེ། །རིམས་བསྩོགས་(སོགས)དབང་འཕྱུག་ལས་བསྩོགས་མྱིན། ཞེས་འབྱུང་སྟེ། སེམས་དང་སེམས་ལས་བྱུང་བ་ནི་རྐྱེན་བཞིས་སྐྱེ་ལ། འགོག་པའི་སྙོམས་པར་འཇུག་པ་དང༌། འདུ་ཤེས་མྱེད་པའི་སྙོམས་པར་འཇུག་པ་གཉིས་ནི། རྒྱུ་དང་བདག་པོ་དང༌། དེ་མ་ཐག་པའི་རྐྱེན་དང་གསུམ་གྱིས་སྐྱེའོ། །དེ་མ་   ༄།  །གཏོགས་བའི་ཕྱི་རོལ་གྱི་ཆོས་གཞན་གྱི་རྒྱུ་དང༌། བདག་པོའི་རྐྱེན་གཉིས་ལས་སྐྱེས་སྟེ། །རིམ་དང་ཅིག་ཅར་འབྱུང་བ་ལ་སྩོགས་པས། ཕྱི་ནང་གི་དངོས་པོ་རྣམས་དབང་འཕྱུག་ལས་བསྩོགས་པ་ལས་སྐྱེ་བ་མ་ཡིན་ནོ་ཞེས་འབྱུང་བས། བཞི་དང་གསུམ་དང་གཉིས་ལས་སྐྱེ་བར་བསྟན། །སྐུ་གསུམ་གྱི་མཚན་ཉིད་དང་ཕྲིན་ལས་ལ་བྱེ་བྲག་ཅི་མཆིས་མཆིས་ཏེ། ཆོས་ཀྱི་སྐུ་ནི་རང་རིག་པའི་མཚན་ཉིད་དོ། །ལོངས་སྤྱོད་རྫོགས་པ་དང༌། སྤྲུལ་པའི་སྐུ་ཡང་སོ་སོའི་མཚན་ཉིད་དང་ལྡན་བའོ། །ཕྲིན་ལས་ལ་གང་བྱེ་བྲག་མཆིས་སྟེ། ཆོས་ཀྱི་སྐུའི་ཕྲིན་ལས་ནི། སྐུ་གཉིས་འབྱིན་པར་མཛད་པའོ། །ལོངས་སྤྱོད་རྫོགས་པའི་ཕྲིན་ལས་ནི། བྱང་ཆུབ་སེམས་དཔའ་རྣམས་འདུལ་ལོ། །སྤྲུལ་པའི་སྐུས་ནི་སེམས་ཅན་རྣམས་ཀྱི་དོན་ཇི་ལྟ་བ་བཞིན་དུ་མཛད་དེ། །འདི་ནི་ཀུན་རྫོབ་དུ་དབྱེ་བར་བས་ཀྱི། དོན་དམ་པར་ནི་ཆོས་ཀྱི་སྐུར་འདུས་པས། མཚན་ཉིད་དང༌། ཕྲིན་ལས་ལ་བྱེ་བྲག་དབྱེར་མ་མཆིས། སྤྲུལ་པའི་སྐུ་མང་པོ་ལ་ IOL Tib J700-3 ཡེ་ཤེས་མངའ་ལ་མྱི་མངའ་བྱ་བ་བསྒྲུབ་པ་དང་ཇི་ལྟར་སྦྱར། །སྤྲུལ་པའི་སྐུ་ཤག་ཀྱ་ཐུབ་པ་ལས་སྩོགས་པ། འཇིག་རྟེན་གྱི་ཁམས་མང་པོར་སེམས་ཅན་གྱི་དོན་དུ་འབྱུང་བ་ལ་ཡེ་ཤེས་མངའ་སྟེ། བྱ་བ་བསྒྲུབ་པ་དང་སྦྱར་བ་ནི། དང་པོ་ལྷ་ཡུལ་ནས་གཤེགས་པ་དང༌། ལྷུམས་སུ་འཇུག་པ་དང༌། བཅམ་(བཙས)བ་དང༌། ཁབ་ནས། བྱུང་བ་ལས་སྩོགས་པ་དང་སྦྱར་རོ། །སྤྲུལ་པའི་སྐུ་ལས་ཡང་སྤྲུལ་པ་བྱུང་བ་ལ་ནི་ཡེ་ཤེས་མྱི་མངའ་སྟེ། འདི་ལ་ཇི་སྟེ་མངའ་བར་གྱུར་ན། སྔོ་མ་བྱུང་བ་ལས་སེམས་ཅན་འབྱུང་བའི་སྐྱོན་འཇིག་རྟེན་རྒྱབ་པན་ (རྒྱང་ཕན་)པའི་ལྟ་བ་ལྟ་བུར་འགྱུར་རོ། །རིགས་ལྔའི་ཚུལ་ཅི་ཇི་ལྟར་བརྟགས། རིགས་ལྔ་ཐེག་པ་ཆེན་པོའི་ཚུལ་དུ་བརྟག་པ་ནི་རིགས་ངེས་པ་དང་མ་ངེས་པ་རྣམ་པ་གཉིས་ཏེ། རེ་ཤིག་ངེས་པ་ནི་ཉན་ཐོས་ཀྱི་རིགས་ལས་སྩོགས་པ་གསུམ་མོ། །མ་ངེས་པ་ནི་འདི་གསུམ་དུ་མ་ངེས་པ་དང༌། རིགས་མྱེད་པ། ཡོང་མྱེད་པར་མྱི་བཞེད་པས། མ་ངེས་པར་བསྡུའོ། །དེ་ལ་རིགས་ནི་དབང་པོ་རྣོ་རྟུལ་རྣམ་   ༄།  །པ་གསུམ་གྱི་བྱེ་བྲག་ལ་གདགས་པར་བས་ཏེ། ཉན་ཐོས་དག་གི་གཞུང་གིས་ནི། རིགས་མྱེད་པ་ཞེས་བྱ་བ་ཁམས་གསུམ་ནས་གྲོལ་བར་མྱི་འགྱུར་བའི་སེམས་ཅན་ཡོད་དོ་ཞེས་འཚལ། ཐེག་པ་ཆེན་པོའི་གཞུང་གིས། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ནོ་ཞེས་འབྱུང་བས་རིགས་མྱེད་པ་ཞེས་བྱ་བ་རེ་ཤིག །རིགས་དང་དགེ་བཤེས་སྙིང་རྗེ་དང༌། །སྡུག་སྔལ་འཇིགས་མྱེད་རྒྱུ་དག་སྟེ། །རྐྱེན་བཞི་པོ་ནི་དེ་རྣམས་ཀྱིས། བྱང་ཅུབ་སེམས་ནི་རབ་དུ་འཇུག །ཅེས་འབྱུང་བ་འདི་དག་དང༌། མྱི་ལྡན་པ་ལ་བྱ་བར་ཟད་ཀྱི། འདི་དག་དང་ལྡན་ན། བླ་ན་མྱེད་པའི་བྱང་ཅུབ་ཀྱང་ཐོབ་པར་བཤད་པས། རིགས་མྱེད་པར་མྱི་བཞེད་དོ། །ཐེག་པ་གསུམ་དང་ཐེག་པ་གཅིག་ཅེས་པ་ཞེ་(དེ་)ཇི་ལྟ་བུ། །ཐེག་པ་གསུམ་ཞེས་འབྱུང་བ་ནི། བསྟི་གནས་སམ། དྲང་བའི་དོན་དུ་བསྟན་པར་ཟད་དེ། མདོ་དག་ལས་ཐེག་པ་ནི་གཅིག་སྟེ། འདི་ལྟར་ཐེག་པ་ཆེན་པོ་ཞེས་འབྱུང་ངོ༌། །གཞན་ཡང་དོན་དམ་པར་   IOL Tib J700-4 ན། ཆོས་དབྱིངས་ལ་ནི་དབྱེར་མྱེད་པས། ཐེག་པ་དབྱེ་བ་མྱི་རིགས་སོ། །ཞེས་བསྟན་ཏེ། ཐེག་པ་གཅིག་གི་དོན་དུ་བསྟན་ཏོ། །དེ་ལྟ་ལགས་ཀྱིས་ཀྱང༌། །གཞི་འི་ཆོས་ནི་དབྱེ་བ་ལས། དེ་འི་དབྱེ་བ་ཡོངས་སུ་བརྗོད། །ཅེས་འབྱུང་སྟེ། སེམས་ཅན་དྲང་བའི་ཕྱིར། ཀུན་རྫོབ་དུ་ཐེག་པ་རྣམ་གསུམ་དབྱེ་བ་བསྟན་ཏོ། །དུས་སླད་མའི་སངས་རྒྱས་འབྱུང་བའི་ཚེ། སྔ་མའི་ལོངས་སྤྱོད་རྫོགས་པ། སྟུག་པོ་བཀོད་པར་གཤེགས་ཤེས་བྱ་བ་ཇི་ལྟ་བུ། །སྟུག་པོ་ཞེས་འབྱུང་བ་ནི། ཆོས་ཀྱི་དབྱིངས་དབྱེར་མྱེད་པ་ལ་བྱ། །བཀོད་པ་ཞེས་བྱ་བ་ནི་ཆོས་ཀྱི་དབྱིངས་རྟོགས་ནས། ཆོས་ཀྱི་སྐུའི་རང་བཞིན་དུ་གྱུར་པ་ལ་བྱས་(བྱ)སྟེ། དེ་དང་འཐུན་པར་གྱུར་པ་ལ། གཤེགས་པ་ཞེས་བྱས་(བྱ)སྟེ། ཀོ་ཤ་ལས་ ཚོགས་དང་ཆོས་ཀྱི་སྐུ་དག་དང༌། །འགྲོ་བའི་དོན་ནི་སྤྱོད་པ་ཡིས། །སངས་རྒྱས་ཐམས་ཅད་མཉམ་པ་ལ། །ཚེ་དང་སྐྱེ་ལ་ཚད་མྱེད་དོ། །ཞེས་འབྱུང་སྟེ། ཆོས་ཀྱི་སྐུའི་རང་བཞིན་དུ་གྱུར་པ་ལ་བྱ་འི། གཞན་དུ་ནི་མ་ཡིན་ནོ། །  ༄།  །ས་དང་པོ་ཡན་ཅད་རྣམ་པར་མྱི་རྟོགས་པའི་ཡེ་ཤེས་ཞེས་བགྱི་བ། རྣམ་པར་ཤེས་པ་གང་གྱུར་པ་ལ་བགྱི། རྣམ་པར་ཤེས་པ་བརྒྱད་ཅར་གྱི་གནས་འགྱུར་པའི་ཆས་(ཆོས)མཆིས་མོད་ཀྱི། ས་དང་པོ་ལ་གནས་པ་ནི། ལྷག་པར་ཡང་བདག་དང་གཞན་མཉམ་པ་ཉིད་རྟོགས་སོ་ཞེས་འབྱུང་བས། ལྷག་པར་ཉོན་མོངས་པ་ཅན་གྱི་ཡིད་གནས་གྱུར་པའི་ཤས་ཆེ་བར་བཤད། །མྱེ་ལོང་ལྟ་བུ་ཡིས་(ཡེ་ཤེས)སྐད་ཅིག་པ་ལགས་སམ་མ་ལགས། །དོན་དམ་པར་ཆོས་ཀྱི་དབྱིངས་འབའ་ཤིག་འགྱུར་བ་མྱེད་ཅིང༌། །བཅོས་པ་མ་ལགས་ཏེ། མྱེ་ལོང་ལྟ་བུའི་ཡེ་ཤེས་ལ་སྩོགས་པ་དེའི་ངང་དུ་གྱུར་པ་ལ་ནི། སྐད་གཅིག་མ་ཞེས་འམ། སྐད་ཅིག་མ་མ་ཡིན་བཞེས་མྱི་བྱ་སྟེ། གང་གི་ཚེ་ཡེ་ཤེས་འདི་དག་ །བྱང་ཅུབ་སེམས་དཔའ་སེམས་ཅན་རྣམས་ཀྱི་དོན་དུ་འབྱུང་བའམ། སྣང་བ་དེའི་ཚེ་ནི། དེ་དག་སྐད་ཅིག་མར་གདགས་པས། ཡེ་ཤེས་དེ་དག་ཀྱང་སྐད་ཅིག་མར་འགྱུར་རོ། །འཕགས་པ་ལྷས་ཀྱང་ཤེས་པ་མྱེད་ན་ཤེས་བྱ་མྱེད། །རྣམ་ཤེས་མྱེད་ན་དེ་མྱེད་དེ། །དེ་བས་ཤེས་དང་ཤེས་བྱ་ནི། །དངོས་པོར་   IOL Tib J 700-5 མྱེད་པར་ཁྱོད་ཀྱི་གསུངས། །ཡེ་ཤེས་གསུངས་པས། སྐད་ཅིག་དང༌། སྐད་ཅིག་མ་མ་ཡིན་བ་མྱི་བྱའོ་ཞེས་གསུངས་སོ། །དེ་བཞིན་གཤེགས་པ་ལ་དག་འཇིག་རྟེན་པའི་ཡེ་ཤེས་ལ་རག་ལས་ཀྱི། དོན་དམ་པར་ན་དེ་བཞིན་གཤེགས་པ་ནི་རྟག་དུ་མཉམ་པར་བཞག་པའོ་ཞེས་འབྱུང་ལ། མདོ་གཞན་ལས་ཀྱང༌། ཡིད་བཞིན་ནོར་བུ་རིན་ཆེན་ལྟར། །སྐྱེས་བུ་དེ་ནི་གནས་པ་ཙམ། །ཞེས་ཀྱང་འབྱུང་བས། དག་པ་འཇིག་རྟེན་པའི་ཡེ་ཤེས་མྱི་མངའ་བར་བཤད། །འོན་ཀྱང་སེམས་ཅན་རྣམས་ཀྱི་དོན་དུ། སོ་སོ་ཇི་ལྟར་དགའ་བ་དེ་ལྟར་སྟོན་ཏེ། ཐིག་(ཐེག)པ་ལས་སྩོགས་པ་ལའང༌། བཤད་པ་རྣམས་ཇི་ལྟར་འདོད་པ་འབྱུང་བར་འགྱུར། ། ཞེས་འབྱུང་བས། དགའ་བ་འཇིག་རྟེན་པའི་ཡེ་ཤེས། རྣམ་པར་རྟོག་པ་དང་བཅས་པ་ལྟ་བུར། སེམས་ཅན་ལ་སྣང་བར་འགྱུར་རོ། །རྣམ་པ་ཐམས་ཅད་མཁྱེན་པས་ཚུལ་ཇི་ལྟར་མཁྱེན། རྣམ་པ་ཐམས་ཅད་མཁྱེན་པས་དོན་དམ་པར། རྣམ་པར་མྱི་རྟོག་པའི་ཚུལ་དུ་མཁྱེན་ལ། ཀུན་རྫོབ་དུ་ཀུན་ནས་ཉོན་མོངས་པ་དང༌། རྣམས་(རྣམ་)   ༄།  །པར་བྱང་པའི་ཆོས་རྣམས་རྒྱུ་དང་འབྲས་བུའི་ཆོས་ཇི་ལྟར་བཞིན་དུ་མཁྱེན་དེ། མདོ་ལས་རྨ་བྱའི་མདོངས་དེ་གཅིག་ཡིན་ཡང༌། །རྣམ་པ་ཀུན་གྱི་རྒྱུ་དག་ནི། །ཐམས་ཅད་མྱི་ཤེས་ཤེས་མྱི་འགྱུར། །ཐམས་ཅད་མཁྱེན་པའི་སྟོབས་ཀྱིས་དེ། ཞེས་འབྱུང་བ་སྟེ། ཆོས་ཀྱི་ཚུལ། ཇི་ལྟར་གནས་པ་མ་ལུས་པ་མཁྱེན་ཏོ། །ཉོན་མོངས་པའི་ཡིད་ལ་ནང་དུ་བལྟས་པས་ཕྱི་རོལ་དུ་ཡང་དམྱིགས། །འདི་ཉན་ཐོས་མདོ་སྡེ་པ་དང་བྱེ་བྲག་པ་དག་ནི་མཆིས་པར་མྱི་འཚལ་གྱི། ཐེག་པ་ཆེན་པོ་བཞེད་པར་བས་སྟེ། གཙོ་ཆེར་ཀུན་གཞི་རྣམ་པར་ཤེས་པ་ལ་དམྱིགས་པས་ཁ་ནང་དུ་བལྟས་པ་ལགས། འཇུག་པའི་རྣམ་པར་ཤེས་པ་ཡུལ་ལ་དམྱིགས་པའི་ཚེ། ཀུན་གཞི་རྣམ་པར་ཤེས་པ་དང་ལྷན་ཅིག་ཡུལ་ལ་དམྱིགས་སམ་མྱི་དམྱིགས། །ཞེས་བྱ་བ་ལ། ཤེས་པ་མ་ལུས་པ་འཇུག་པའི་གཞི་འམ། །རྟེན་དུ་འགྱུར་པའི་ཕྱིར། ཀུན་གཞི་ཞེས་བྱ་བ་སྟེ། རྟེན་བྱེད་པར་བྱས་ཀྱི། འཇུག་པའི་རྣམ་པར་ཤེས་ལྟར་ཡུལ་ལ་དམྱིགས་པ་མ་ལགས། རྣམ་པར་ཤེས་པ་སོ་སོས་ལས་བྱེད་པ་དེ། ཀུན་གཞི་ལ་ཚུལ་ཇི་ལྟར་བསྒོ།  IOL Tib J 700-6 སྐད་ཅིག་མའི་ཚུལ་གྱིས། རྒྱུ་མཐུན་པའམ། རང་གི་རིགས་དང་མཐུན་པར་བསྒོ་བ་དང༌། ལས་བྱེད་པའི་སྒོ་ནས་བསྒོ་སྟེ། དེ་ལ་རྒྱུར་ཐུན་པའི་སྒོ་ནས་བསྒོ་བ་ནི། ད་ལྟར་ཅི་ལྟར་མྱིག་ལས་སྩོགས་པའི་རྣམ་པར་ཤེས་པས། གཟུགས་ལ་སྩོགས་པ་ཤེས་པའི་རྒྱུ་ཀུན་གཞི་ལ་བསྒོ་ཞིང༌། མ་ཐོས་བའི་དུས་ན་ཡང་ཚུལ་དེ་ལྟར་ཤེས་པ་ནི་རྒྱུ་བཐུན་ (མཐུན)པའི་བསྒོ་བ་ཞེས་བགྱི། །ལས་ཀྱི་སྒོ་ནས་བསྒོ་བ་ནི་འཇུག་པ་ལས་སྩོགས་པ་བཟང་ངན་རིམ་པ་ཤེས་པས་བཅད་ནས། ཀུན་གཞི་ལ་རྒྱུ་འམ་བག་ཆགས་ཀྱི་ཚུལ་དུ་བསྒོ་ལ། །མ་འོངས་པ་ན་རྣམ་པར་སྨྱིན་པའ་བྱིན་ (འབྱིན་)ནུས་པ་ལ་བགྱི། །རྣམ་པར་བྱང་འི་(བའི)ཆོས་བག་ཆགས་ཀུན་གཞི་ལ་ཇི་ལྟར་བསྩོགས། །ཐབས་དང་ཤེས་རབ་ཟུང་དུ་འབྲེལ་པ། ཐབས་གང་ནས། གཟུང་སྩོགས་པའི་ཚུལ་ནི་ཁོང་(གོང་)དུ་བསྟན་པ་དང༌། བཐུན་(མཐུན)ཏེ། རྣམ་པར་བྱ་(བྱང་)བ་འི་སྒྲས། བདག་མྱེད་པ་འམ། མྱི་དམྱིགས་པའི་ཚུལ་གྱིས་བསྩོགས་པ་ལ་བགྱིས་སྟེ། དངོས་ཐབས་དང་ཤེས་རབ་ཟུང་དུ་འབྲེལ་པའི།   ༄།  །མཚན་ཉིད་ལ་བགྱི། ཐབས་དང་ཤེས་རབ་ཟུང་དུ་འབྲེལ་པའི་རྒྱུ་ནི་མོས་པས་སྤྱོད་པའི་གནས་གཟུང༌། དངོས་ནི་ས་དང་པོ་ཡན་ཅད་ནས་འབྲེལ་པར་གཞག བསྐལ་པ་གྲངས་མྱེད་པ་གསུམ་གྱི་དང་པོ་ནང་ནས་གཟུང༌། གྲངས་མྱེད་པ་གསུམ་དུ་མདོ་གང་ལས་བསྟན། །ཐེག་པ་ཆུང་ངུའི་གཞུང་ལྟར་ན། །དང་པོ་མོས་པས་སྤྱོད་པའི་ས་དྲོད་ནས་གཟུང་སྟེ། ཉན་ཐོས་ཀྱི་ལུང་དང༌། ཀོ་ཤ་ལས་བསྟན། །གྲངས་མྱེད་པ་གསུམ་དུ་བགྲང་བ་བསྟན་པ། །གཅིག་བཅུ་བརྒྱ་སྟོང་ཞེས་བྱ་བ་ལས་སྩོགས་པ་གྲངས་ཀྱི་ཚིགས་དྲུག་ཅུར་ཕྱིར་(ཕྱིན་)པའི་མྱིང་བསྐལ་བ་གྲངས་མྱེད་པ་ཞེས་བྱས་སྟེ། །ས་དེར་ཕྱིན་པ་ལ་བསྐལ་པ་གྲངས་མྱེད་པ་གཅིག །ཡང་ཚུལ་དེ་ལྟར་བགྲངས་པ་རྣམ་པ་གཉིས་སུ་བསྒྱུར་པས་བསྣན་ན་བསྐལ་པ་གྲངས་མྱེད་པ་གསུམ་མོ། །ཐེག་པ་ཅུང་ངུའི་ཚུལ་གྱིས་བངོན་ (མངོན་)པར་རྫོགས་པར་འཚང་རྒྱ་བར་འཚལ་བ་ནི་སྤྱི་གྲངས་མྱེད་པ་འདི་གསུམ་གྱིས་འཚང་རྒྱ་བར་འཚལ་དུ་བས། ཐེག་པ་ཆེན་པོའི་ལྟར་བྱང་ཆུབ་སེམས་པའི་(དཔའི)   IOL Tib J 700-7 སའི་མཚམས་བསྐལ་པ་གྲངས་མྱེད་པ་གསུམ་དང་སྦྱར་ཞིང་གཅད་པ་ནི་མྱེད་དོ། །ཐེག་པ་ཆེན་པོ་ལྟར་སྣང་བ་ཐོབ་པ་ནས་བཟུང་སྟེ་གྲངས་མྱེད་པ་གསུམ་ནི་རྒྱ་ཆེར་རོལ་པ་དང༌། ས་བཅུ་པ་དག་ལས་བསྟན་ཏོ། །དེའི་གྲངས་མྱེད་པ་ནི། བསྐལ་པ་གྲངས་འདི་སྟན་དོ་ཞེས་འཚད་(ཚད)གཟུང་དུ་མྱེད་པ་ལ་གྲངས་མྱེད་པ་ཞེས་བྱས་སྟེ། གང་གི་ཚེ་སྣང་བ་འཐོབ་པ་ནས། ས་དང་པོ་ཐོབ་པའི་ཚེ་གྲངས་མྱེད་པ་འདི་ཡིན་ནོ་ཞེས་བརྟག་པར་ཟད་དེ། དེ་བཞིན་དུ་ས་བརྒྱད་ནས། བཅུ་གཅིག་པའི་བར་དུ་ཡང་སྦྱར་རོ། །ཐེག་པ་ཆེན་པོའི་ཚུལ་འདི་ལྟར་སྦྱར་བ་བཟང་ཏེ། དབང་པོ་རྣོ་རྟུལ་གྱི་རིམས་པས། མྱུར་དུ་འགྲུབ་པ་དང༌། མྱི་འགྲུབ་པའི་གཞི་དང༌། སྦྱང་བ་ཡང་མྱི་འགལ་ཏེ། དཔེར་བཅོམ་ལྡན་འདས་ཤག་ཀྱ་ཐུབ་པས། སངས་རྒྱས་སྐར་རྒྱལ་ལ། ཉིན་ཞག་བདུན་དུ་ཚིག་བཤད་དག་གིས་བསྟོད་པས། བསྐལ་པ་བཅུ་དགུ་འདུམས་པར་བསྟན་པ་ལས་སྩོགས་པ་ལྟ་བུ་དང༌། དབང་པོ་རྟུལ་པོ་ཡུན་རིང་དུ་བསྒྲུབ་ཅིང་གནས་ན་ཡང༌། བསྐལ་པ་ལ་གྲངས་ངེས་པ་མྱེད་  ༄།  །པས་འགལ་བ་མྱེད་དོ། །ཕུང་པོ་ལྷག་མ་མྱེད་པའི་དུས་ན། ཚུལ་ཇི་ལྟར་གནས། །ཉན་ཐོས་ཀྱི་ཚུལ་ལྟར་ན་རྒྱུ་ཟད་མར་མྱེ་བཞིན་དུ་མྱེ་(མྱ)ངན་འདས། །ཤེས་འབྱུང་བས། ཅི་ཡང་མྱེད་པའི་ཚུལ་དུ་གནས་པར་འཚལ། རྣམ་པར་ཤེས་པའི་ཤེས་པའི་གཞུང་ལྟར་ན་གཉིས་སུ་མྱེད་པའི་ཡེ་ཤེས་ཤེལ་སྒོང་ལྟར་ཡོངས་སུ་དག་པའི་གནས་པ་འཚལ། དབུ་མ་པ་ནི་ཕུང་པོ་ལྷག་མ་དང་བཅས་པ་དང༌། ལྷག་མ་མྱེད་པའི་དུས་གཉིས་ཀའི་དོན་དམ་པ་མྱི་དམྱིགས་པར་བཞེད་དེ། མྱང་ལས་འདས་པ་ཡང༌། སྒྱུ་མ་ལྟ་བུ། རྨྱི་ལམ་ལྟ་བུ་ཞེས་འབྱུང་བ་དག་དང་སྦྱར་རོ། །མོས་པས་སྤྱོད་པའི་ས་གཞི་དག་ངེས་པར་བྱེད་པའི་ཆ་བཞི་དོན་ཇི་ལྟ་བུ། བྱེ་བྲག་ཅི་མཆིས། འདི་གཉིས་མྱིང་གི་སྒོ་ནས་ཐ་དད་དུ་བས་གྱི། དོན་ལ་མཚན་ཅིག་བྱེ་བྲག་མ་མཆིས་སྟེ། །སྒྲའི་དོན་བཤད་ན། ཐར་པ་ལ་ལྷག་པར་འདོད་པའི་མཚན་ཉིད་གང་ཡིན་པ་དེ་ནི་མོས་པ་ཞེས་བྱས་སྟེ། དེ་ཐོབ་པར་བསྒྲུབ་པ་ནི་སྤྱོད་པའོ། །གང་ཟག་དང༌། ཆོས་བདག་མྱེད་པའི་དོན་ནི་ཤེས་རབ་ཀྱིས། ངེས་པར་རྟོགས་པའི་བྱེ་བྲག་གང་ཡིན་པ་དེ་ནི་ངེས་པར་མྱེད་པའི་ཆ་ཞེས་བྱས་(བྱ)སྟེ། དངོས་སྣང་བ་ཐོབ་པ་ལ་སྩོགས་པ་དང་སྦྱར་རོ། །ཐེག་པ་ཆུང་ངུ་པ་ནི་དྲོ་བར་   IOL Tib J 700-8 གྱུར་པ་ལས་སྩོགས་པ་དང་སྦྱར་སྟེ། དོན་དང་པོའི་གནས་སྐབས་ཤེའས། སྦྱོར་བའི་གནས་སྐབས་ཤེས་འདོགས་སོ། །ཕ་རོལ་དུ་དོན་ཇི་ལྟ་བུ་དྲུག་གིནསུ་ (གི་གནས་སུ) བཞི་དོན་ཇི་ལྟར་བསུའ། ཕ་རོལ་གྱི་མཐའ་རྩེ་མོའམ། མཆོག་དུ་ཕྱིན་པར། ཕ་རོལ་དུ་ཕྱིན་པ་ཞེས་བྱ་སྟེ། དེ་ཡང་རྣམ་པ་གཉིས་སྟེ། དམྱིགས་པ་དང༌། བཅས་པ་དང༌། དམྱིགས་པ་མྱེད་པའོ། །དེ་ལ་དམྱིགས་པ་དང་བཅས་པ་ནི་སྦྱིན་པའི་སྐབས་སུ་ཅི་ཚམ་(ཙམ)དུ་སྦྱིན་བར་བྱ་བ་མ་ལུས་པར་སྦྱིན་པ་ནི། ཤེས་རབ་གྱིས། དཔྱད་པར་བྱ་བ་མ་ལུས་པར་དཔྱད་པ་ནི། དམྱིགས་དང་བཅས་པའོ། །དམྱིགས་པ་མྱེད་པ་དེ་ཉིད་ཁོར་སུམ་ཡོངས་སུ་དག་པའི་ཚུལ་གྱིས། སྤྱད་པ་ལ་བྱས་(བྱ)སྟེ། ཕ་རོལ་དུ་ཕྱིན་པ་མཆོག་ཡིན་ནོ། །བསྡུ་བ་ནི་སྦྱིན་པ་དང་ཚུལ་ཁྲིམས་དང༌། བཟོད་པའི་ནང་ན། སྨོན་ལམ་དང༌། ཐབས་བསྡུས་སྟེ། སྨོན་ལམ་གྱིས་ནི་མྱི་ཟད་པར་བྱེད་དོ། །ཐབས་ཀྱིས་ནི་བླ་ན་མྱེད་པར་བསྔོའོ། །བརྩོན་གྲུགས་(འགྲུས)ཀྱི་ནང་དུ་སྟོབས་བསྡུས་སྟེ། དེས་རྒྱུན་མྱི་འཆད་(ཆད)པར་བསྒྲུབ་སྟེ། དེ་ཡང་ཡང་དག་པའི་མཐའ་ཉིད་  ༄།  །རྟོགས་སྟེ། དེ་མིང་དུ་གྱུར་དང༌། དེ་ལ་བར་ཆད་ཀྱང་མྱེད་ལ། སྟོབས་ཀྱང་འདི་ལས་ཆེ་བ་མྱེད་དོ། །བསམ་བརྟན་(གཏན)དང་ཤེས་རབ་ཀྱི་ནང་དུ་ཡེ་ཤེས་བསྡུས་སྟེ། བསམ་བརྟན་གྱི་ནང་དུ་བསྡུ་བ་ནི། སེམས་མཉམ་པར་བཞག་ན་ཡང་དག་པ་ཅི་ལྟར་བཞིན་དུ་ཤེས་ཤེས་(བཞིན་)འབྱུང་བའི་ཕྱིར་རོ། །ཤེས་རབ་ཀྱི་ནང་དུ་བསྡུ་བ་ནི། ཆོས་རྣམས་ཀྱི་མཚན་ཉིད་ཡང་དག་པ་ཅི་ལྟ་བ་བཞིན་དུ་ཤེས་དང་དེ་ཐེ་ཙོམ་མྱེད་པའི་ཤེས་པ་ཡེ་ཤེས་སུ་གྱུར་པ་འབྱུང་ངོ༌། །ཞི་གནས་དང་ལྷག་མཐོང་གི་དོན་ཇི་ལྟར་བསྒོམ༌། །ཞི་གནས་ནི་ཏིང་འཛིན་ཏེ། སེམས་རྩེ་གཅིག་མ་འདིས། སྒོང(རྒོད)་པ་ཞི་བར་བྱེད་པའི་ཕྱིར་ཞི་གནས་ཤེས་སོ། །ལྷག་མཐོང་ནི་ཤེས་རབ་སྟེ། ཤེས་རབ་འདིས་ཆོས་རྣམས་ཀྱི་དེ་ཁོ་ན་ལྷག་པ་འམ་བྱེ་བྲག་དུ་ཤེས་རབ་ཀྱི་མྱིག་གིས་བལྟ་བའི་ཕྱིར། ལྷག་མཐོང་ཞེས་བྱས་སྟེ། སྒོམ་པ་ནི་ཞི་གནས་ཀྱི་ཤས་ཆེས་ན་ཞུམ་པ་འམ་བྱིང་བར་གྱུར་ལ། ལྷག་མཐོང་གི་ཤས་ཆེས་ན། སྒོང(རྒོད)་པའམ་གཡེངས་པ། འདི་གཉིས་ཀྱི་འཁོད་སྙོམས་པར་འཇུག་པའི་ཚུལ་གྱིས། བསྒོམ་སྟེ།  IOL Tib J 700-9 མདོ་ལས། ལྷག་མཐོང་དང་ཞི་གནས་ཟུང་དུ་འབྲེལ་བ་ནི་སེམས་ཡིན་ནོ་ཞེས་འབྱུང་བའི་ཕྱིར་རོ། །རྒྱུ་དྲུག་རྐྱེན་བཞི། འབྲས་བུ་ལྔ་གང་གང་ཇི་ལྟ་བུ། རྒྱུ་དྲུག་ནི་བྱེད་པའི་རྒྱུ་དང༌། ལྷན་ཅིག་འབྱུང་བའི་རྒྱུ་དང༌། སྐལ་བ་མཉམ་པའི་རྒྱུ་དང༌། མཚུངས་པར་ལྡན་པའི་རྒྱུ་དང༌། ཀུན་དུ་འགྲོ་བའི་རྒྱུ་དང༌། རྣམ་པར་སྨྱིན་པའི་རྒྱུའོ། །དེ་ལ་འདིའི་བཤད་པ། ཀོ་ཤ་ལས་འབྱུང་བ། བདག་མ་གཏོགས་པར་བྱེད་པའི་རྒྱུ། འདུས་བྱས་གྱི་ཆོས་ནི་རང་གི་ངོ་བོ་མ་གཏོགས། ནམ་ཀ་(མཁའ)ལ་སྩོགས་པ། ཆོས་ཐམས་ཅད་བྱེད་པའི་རྒྱུ་སྟེ། སྐྱེ་བ་ལ་བགེགས་མྱི་བྱེད་པའི་ངོ་བོར་གནས་པའི་ཕྱིར་རོ། །ལྷན་ཅིག་འབྱུང་བའི་རྒྱུ་ནི། ལྷན་ཅིག་འབྱུང་དང་ཕན་ཚུན་འབྲས། །ཕན་ཚུན་ཞེས་བྱ་བ་ནི་གཅིག་ལ་གཅིག་སྟེ། ཆོས་གང་དག་ཕན་ཚུན་དུ་འབྲས་བུ་ཡོད་པ་དེ་ནི། ཕན་ཚུན་དུ་ལྷན་ཅིག་འབྱུང་བའི་རྒྱུའོ། །ཇི་ལྟ་ཞེ་ན། འབྱུང་བ་ཆེན་པོ་བཞི་དག་ནི། ཕན་ཚུན་ལྷན་ཅིག་འབྱུང་བའི་རྒྱུའོ། །སེམས་དང་སེམས་ལས་འབྱུང་བ་དག་ཀྱང་དེ་དང་འདྲའོ། །སྐལ་བ་མཉམ་   ༄།  །བའི་རྒྱུ་ནི་དེ་འདྲའོ། །འདྲ་བ་རྣམས་ནི་ཆོས་འདྲ་བ་རྣམས་ཀྱི། སྐལ་བ་མཉམ་བའི་རྒྱུ་སྟེ། དགེ་བའི་ཕུང་པོ་ལྔ་རྣམས་ནི་དགེ་བ་རྣམས་ཀྱིའོ། །ཉོན་མོངས་པ་ཅན་རྣམས་ནི། ཉོན་མོངས་པ་ཅན་རྣམས་ཀྱིའོ། །ལུང་དུ་མ་བསྟན་པ་རྣམས་ཀྱི་ནི་ལུང་དུ་མ་བསྟན་པ་རྣམས་ཀྱི་རྒྱུ་སྟེ། ནང་གི་ནི་ཅུར་ཅུར་(ནུར་ནུར་)པོ་ལས་སྩོགས་པའི་གནས་སྐབས་དག་དང་སྦྱར། །ཕྱིའི་ལ་ཡང་ནས་ནི་ནས། མ་ལུ་ནི་མ་ལུའི་རྒྱུའོ་ཞེས་བྱ་བ་ལས་སྩོགས་པ་དང་སྦྱར་རོ། །མཚུངས་པ་ལྟར་རྒྱུ་ནི་སེམས་དག་དང༌། །སེམས་ལས་འབྱུང་བ་རྟེན་མཉམ་རྣམས། སེམས་དང་སེམས་ལས་འབྱུང་བ་གང་དག་རྟེན་མཚུངས་པ་དེ་དག་ནི་ཕན་ཚུན་མཚུངས་པར་ལྡན་བའི་རྒྱུའོ། །མཚུངས་པ་ཞེས་བྱ་བ་ནི་ཐ་མྱི་དད་པ་སྟེ། དཔེར་ན་མྱིག་གི་རྣམ་པར་ཤེས་པའི་གནས་ན་ (ནི)། མྱིག་གི་དབང་པོའི་སྐད་ཅིག་མ་གང་ཡིན་བ་དེ་ཉིད་དེ་དང་མཚུངས་པར་ལྡན་བ་དང༌། ཚོར་བ་ལས་སྩོགས་པའི་གནས་ཀྱང་ཡིན་བ་ནས། དེ་བཞིན་དུ་ཡིད་ཀྱི་དབང་པོའི་སྐད་ཅིག་མ་ཡང་ཡིད་   IOL Tib J 700-10 གྱི་རྣམ་པར་ཤེས་པ་དང༌། དེ་དང་མཚུངས་པར་ལྡན་བ་རྣམས་ཀྱི། ཡིན་བའི་བར་དུ་རིག་པར་བྱའོ། །ཀུན་འགྲོ་ཞེས་བྱ་ན་ཉོན་མོངས་པ་ཅན། །རང་གི་ས་པ་སྔར་ཀུན་འགྲོ། འདོད་པར་སྤྱོད་པ་ལས་སྩོགས་པ་རང་གི་ས་པའི། ཉོན་མོངས་པ་ཀུན་དུ་འགྲོ་ན་སྔར་བྱུང་བ་རྣམས་ནི། ཉོན་མོངས་པའི་ཆོས་ཕྱི་མ་རྣམས་ཀྱི་ཀུན་དུ་འགྲོ་བའི་རྒྱུའོ། །འོ་ན་ཀུན་དུ་འགྲོ་བའི་རྒྱུ་འདི་རང་གི་ས་པ་ཡང་ཡིན་ལ། སྔར་འབྱུང་བ་ཡང་ཡིན་ན། བསྐལ་པ་བཉམ་(མཉམ)པའི་རྒྱུ་དང༌། བྱེ་བྲེག་(བྲག)ཅི་ཡོད་ཅེ་ན། འདི་ནི་ཉོན་མོངས་པ་ཅན་གྱི་ཆོས་འགྲོ་བ་འི་ས་ལྔའི་ཐུན་མོང་གི་རྒྱུ་ཡིན་པས། བསྐལ་པ་མཉམ་པའི་རྒྱུ་ལས་ལོག་ཤིག་དུ་རྣམ་པར་འཇོག་སྟེ། ས་མྱི་འཁྲུལ་པ་དང༌། སྔར་འབྱུང་བར་འདྲས་(འདྲ)ཀྱང༌། ས་གཅིག་གི་ནས་ནི། རིས་ལྔ་ཕན་ཚུན་འཁྲུལ་པས། རིགས་གཞན་དག་གི་རྒྱུ་ཡང་ཡིན་པའི་ཕྱིར་ཏེ། ཀུན་དུ་འགྲོ་བ་འདི་དག་གི་མཐུས་རིགས་པ་གཞན་གྱི་ཉོན་མོངས་པ་ཡང་སྐྱེ་བར་འགྱུར་རོ། །རྣམ་སྨིན་རྒྱུ་ནི་མྱི་དགེ་དང་དགེ་   ༄།  །བ་ཟག་བཅས་ཉིད་རྣམས་སོ། །མྱི་དགེ་པ་རྣམས་དང༌། དགེ་བ་ཟག་པ་དང༌། བཅས་པའི་ཆོས་རྣམས་ནི་རྣམ་པར་སྨྱིན་པའི་འབྲས་བུ་སྐྱེད་པའི་ཕྱིར། རྣམ་པར་སྨྱིན་པའི་རྒྱུའོ། །ལུང་དུ་མ་བསྟན་པ་ནི་སྟོབས་ཆུང་བའི་ཕྱིར། རྣམ་པར་སྨྱིན་པའི་འབྲས་བུ་མྱི་སྐྱེད་དེ། །མ་ཚོར་རུལ་པ་བཞིན་ནོ། །ཟག་པ་མྱེད་པ་ཡང་སྲེད་པས་མ་བརླན་པའི་ཕྱིར་མྱི་སྐྱེད་དེ། མ་བརླན་པའི་ས་བོན་ཕུང་པོ་བཞིན་ནོ། །རྐྱེན་གཞི་ནི་དམྱིགས་པའི་རྐྱེན་དང༌། བདག་པོའི་རྐྱེན་དང༌། དེ་མ་ཐག་པའི་རྐྱེན་དག་རྒྱུའི་རྐྱེན་ཏོ། དེ་ལ་དམྱིགས་པའི་རྐྱེན་ནི། །ཕྱིའི་ཡུལ་རྣམས་སོ། །བདག་པོའི་རྐྱེན་ནི་དབང་པོ་རྣམས་སོ། །དེ་མ་ཐག་པའི་རྐྱེན་ནི དྲུག་པོ་འགགས་མ་ཐག་པའི་སྐད་ཅིག་མའོ། །རྒྱུའི་རྐྱེན་ནི་ལས་དང་ཉོན་མོངས་པའི་བག་ཆགས་རྣམས་སོ། །འབྲས་བུ་ལྔ་ནི་རྣམ་པར་སྨིན་པའི་འབྲས་བུ། རྒྱུ་འཐུན་ (མཐུན་)པའི་འབྲས་བུ་དང༌། བྲལ་བའི་འབྲས་བུ་དང༌། སྐྱེས་བུ་བྱེད་པའི་འབྲས་བུ་དང༌། བདག་པོའི་འབྲས་བུའོ། །རྣམ་སྨྱིན་ལུང་དུ་མ་སྟན་ཆོས། །   IOL Tib J 700-11 རྣམ་པར་སྨྱིན་པའི་མ་བསྒྲིབས་ལ་ལུང་དུ་མ་བསྟན་པའི་ཆོས་སོ། །དགེ་བ་དང༌། མྱི་དགེ་བ་ལས་རྣམ་པར་སྨྱིན་པ་གང་ཞིག་ཚེ་གཞན་ལ་བྱུང་བ་དེ་ནི་རྣམ་པར་སྨྱིན་པ་སྟེ། དེ་ནི་རྣམ་པར་སྨྱིན་པའི་མཚན་ཉིད་ཡིན་པས་འབྲས་བུའོ། །རྒྱུ་མཐུན་རྒྱུ་དང་འདྲ་བའོ། །རྒྱུ་སྔ་མ་དང་འདྲ་བའི་ཆོས་གང་ཡིན་བ་དེ་ནི་ཕྱི་མའི་རྒྱུ་འཐུན་པའི་འབྲས་བུ་སྟེ། བསྐལ་པ་མཉམ་པ་དང་ཀུན་དུ་འགྲོ་བའི་རྒྱུའི་འབྲས་བུའོ། །བྲལ་བ་བློ་འིས་ཟད་བྱས་པ། བློ་ནི་ཤེས་རབ་བོ། །ཟད་པ་ནི་འགོག་པ་སྟེ། རྒྱུ་ཤེས་རབ་འཕགས་པའི་ལས་ཀྱིས་ཉོན་མོངས་པ་འགོག་པ་འམ། ཟད་པར་བྱེད་པས་དེས། སོ་སོར་བརྟགས་སྟེ། འགོག་པ་ནི་བྲལ་བའི་འབྲས་བུ་ཞེས་བྱའོ། །གང་གིས་སྟོབས་ཀྱིས་སྐྱེ་བ་གང༌། འབྲས་དེ་སྐྱེ་བུ་བྱེད་ལས་སྐྱེས། སྐྱེས་བུ་བྱེད་པ་གང་གིས་སྟོབས་ཀྱིས། སྐྱེས་བུ་སྐྱེ་བར་བྱེད་པ་དེ་ལ་སྐྱེས་བུ་བྱེད་པའི་འབྲས་བུ་ཞེས་བྱས་(བྱ)སྟེ། དཔེར་ན་ས་འོག་མའི།   ༄།  །སྦྱོར་བའི་སེམས། སྐྱེས་བུ་བྱེད་པའི་འབྲས་བུ་ནི། ས་གོང་མའི་འཏིངེ་(ཏིང་ངེ་)འཛིན་ཏོ། །ཞེས་བྱ་བ་ལས་སྩོགས་པས་ལྟ་བུ་སྟེ། འདི་ནི་ལྷན་ཅིག་འབྱུང་བ་དང༌། མཚུངས་པར་ལྡན་པའི་རྒྱུའི་འབྲས་བུའོ། །སྔོན་བྱུང་བ་མ་ཡིན་འདུས་བྱས་ཀྱི། འདུས་བྱས་བདག་པོའི་འབྲས་བུ་མྱིན། །འདུས་བྱས་ཀྱི་ཆོས་ཀྱང་འབྱུང་བ་རྣམས་ནི་རྒྱུའི་རང་བཞིན་ཡིན་གྱི། འབྲས་བུ་མ་ཡིན་པས། དེ་ལས་གཞན་བ་ཕྱིས་འབྱུང་བའི། འདུས་བྱས་ཐམས་ཅད་ནི་བདག་པོ་འབྲས་བུ་ཡིན་ཏེ། འདི་ནི་བྱེད་པའི་རྒྱུའི་འབྲས་བུར་གཞག་གོ། །ཉན་ཐོས་ཀྱི་གཞུང་གིས། སྐུ་གསུམ་དང་ཡེ་ཤེས་བཞི་དང་ཐེག་པ་རྣམས་གསུམ་འཚལ་ལམ་མྱི་འཚལ། འདི་དག་ཐེག་པ་ཆེན་པོ་ལྟར་གཞུང་གསལ་བར་ནི་མྱི་འབྱུང་སྟེ། ཆུང་ཟད་སྐུ་གསུམ་དུ་སྦྱོར་བ་ནི། ཟད་པ་དང་མྱི་སྐྱེ་བ་ཤེས་པ་ནི་ཆོས་ཀྱི་སྐུ། ཤག་ཀྱ་ཐུབ་པའི་སྐུ་ནི་ལོངས་     IOL Tib J 700-12 སྤྱོད་རྫོགས་པའི་སྐུ། དེ་ལས་སངས་རྒྱས་ལས་སྩོགས་པ་སྤྲུལ་པ་འབྱུང་བ་ནི་སྤྲུལ་པའི་སྐུར་འདོགས། ཁ་ཐིག་(ཅིག་)གསུང་རབ་བཅུ་གཉིས་པ། ཆོས་ཀྱི་སྐུར་འདོགས་པའི་དོན་དམ་པའི་ཆོས་ཀྱི་སྐུ་ལ་མྱི་བགྱིའོ། །དེའི་སྐབས་སུ་ཆོས་ཀྱི་ཚོགས་ལ་བགྱི་སྟེ། ཀུན་རྫོབ་དུ་ཆོས་ཀྱི་ཚོགས་སུ་བསྟན་པ་ལགས། མྱེ་ལོང་ལྟ་བུའི་ཡེ་ཤེས་ལ་སྩོགས་པ་མཚས་(འཚལ)པར་མྱི་འཚལ་གྱི་བདེན་པ་བཞི་མཁྱེན་པ་དང༌། ཤེས་ས་བཅུ་མཁྱེན་པ་དག་དང་སྦྱར་བས། ཐེག་པ་གསུམ་ནི་དབང་པོའི་རིམ་པ་གསུམ་གྱི་སྒོ་ནས་མཚས་(འཚལ) པར་འཚལ།ཉན་ཐོས་ལ་རིགས་དུར་འཚལ། རིགས་ཀྱི་གཞི་གང་ལ་ཐོགས་མཚན་ཉིད་ཇི་ལྟ་བུའ། །རིགས་ནི་དབང་པོ་རྣོ་རྟུལ་དང༌། དུས་གྱི་རྣམ་པར་གྲོལ་བ་དང་མ་གྲོལ་པ་ལས་སྩོགས་པ་མང་དུ་འཚལ་ཏེ། གཅིག་དུ་གྲགས་ངེས་པ་མ་མཚལ (འཚལ)།   ༄།  །རིགས་ཀྱི་གཞི་ནི་ཡིད་ཀྱི་རྣམ་པར་ཤེས་པ་སོ་སོའི་ས་བོན་ནས་བག་ཆགས་ལས་འདོགས་པར་བས། མཚན་ཉིད་ནི་དེ་དང་འཐུན་པའི་ཆོས་དག་བཤད་ན། སེམས་དགའ་བར་འགྱུར་བ་ལས་སྩོགས་པ་ལ་བགྱི། རང་སངས་རྒྱས་ཀྱི་རྟེན་ཅིང་འབྲེལ་ཏེ་འབྱུང་བ་ཟབ་མོ་རྟོགས་ཤེས་བྱ་བ་ཇི་ལྟ་བུ། །རྟེན་འབྲེལ་འདི་ལ་ཉན་ཐོས་ནི་དངོས་པོ་ཡོད་པར་ལྟ་བའི་སྒོ་ནས་ལུགས་སུ་གབྱུང་(འབྱུང་)བ་དང༌། ལུགས་བཟློག་པ་ཡང་དངོས་སུ་ཡོད་པར་ལྟ། རང་སངས་རྒྱས་ནི་གཟུང་བའི་དོན་ཕྱིའི་དངོས་པོ་མྱེད་དེ། མངོན་པར་རྟོགས་པའི་རྒྱན་ལས། གཟུང་བའི་དོན་ཀྱི་རྟོགས་པ་སྤངས། འཇིག་རྟེན་པ་སྤངས་པ་མ་ཡིན་ཏེ། གཞི་ཡང་རྣམ་པར་ཤེས་འགྱུར་ནས། བདེ་ཞུའི་ལམ་ནི་སྩོགས་པར་བྱེད། ཅེས་འབྱུང་སྟེ། ཕྱི་ནང་གི་དངོས་པོ་ལ་གཟུང་བ་ནི་མྱེད་ཀྱི། འཛིན་པ་སེམས་ཙམ་དུ་ཤེས་པ་འདི་ལ་ཟབ་མོ་རྟོགས་ཤེས་བྱ། །ཉན་ཐོས་ཀྱི   IOL Tib J 700-13 སྡེ་བཅོ་བརྒྱད་ཀྱི་ཚུལ་ཇི་ལྟ་བུ། །ཐམས་ཅད་ཡོད་པར་སྨྲ་དང༌། དགེ་འདུན་ཕལ་ཆེན་དང༌། མང་པོས་བཀུར་བ་དང༌། འཕགས་པ་གནས་བརྟན་པའོ། །དེ་ལ་ཐམས་ཅད་ཡོད་པར་སྨྲ་བ་ལས་བཞི། དགེ་འདུན་ཕལ་ཆེན་བདུན(ལྔ)། མང་པོས་བཀུར་པ་ལ་བཞི། གནས་བརྟན་པ་ལ་གསུམ་སྟེ། དེ་ཡང་གཞུང་དུ་ཐ་དད་པ་རིམ་པར་ཀླག་པའི་འཁོར་ལོ་ལས་སྡེ་ཐ་དད་པ་བསྟན་པ་བསུམ་(བཅོ་བརྒྱད)པ་ལས་འབྱུང་བ། ཤར་དང་ནུབ། བྱང་གངས་རི་གནས། འཇིག་རྟེན་འདས་པའི། བཏགས་པར་སྨྲ་བའི་སྡེ་བ་དང་ལྔ་(སྟེ)་དགེ་འདུན་ཕལ་ཆེན་པ། བཞི་(གཞི་)བ་དང་ནི་འོད་སྲུང་སྟེ། ས་སྟོན་(སྲུང་)སྡེ་དང་ཆོས་བསྲུང་སྡེ། ལྔ་(མང་)ཐོས་གོས་མར་(དམར)སློབ་པ་དང༌། རྣམ་པར་ཕྱེས་སྟེ་སྨྲ་བའི་སྡེ། ཐམས་ཅད་ཡོད་པར་སྨྲ་འིས། (སྡེ་བདུན།) །རྒྱལ་བྱེད་འཚལ་གནས་འཇིགས་མྱེད་གནས། གཙུག་ལག་ཁང་ཆེན་གནས་བརྟན་པ། (སྡེ་གསུམ) མང(ས)་སྒྲོག་རིས་དང་སྲུབས་པ་(སྲུང་བ)་གནས། (མ་བུའི་སྡེ་དང་མང་བཀུར་སྡེ་གསུམ།)   * * * * * * * * * *
