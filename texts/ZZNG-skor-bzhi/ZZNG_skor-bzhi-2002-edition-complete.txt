།རྫོགས་པ་ཆེན་པོ་ཞང་ཞུང་སྙན་རྒྱུད་བཀའ་རྒྱུད་སྐོར་བཞི།༄༅།  །ཞང་ཞུང་སྙན་རྒྱུད་བཀའ་རྒྱུད་སྐོར་བཞིའི་དཀར་ཆག1བླ་མ་བརྒྱུད་པའི་ཞལ་ཐང་12བརྒྱུད་པའི་བླ་མའི་རྣམ་ཐར93རྣམ་ཐར་འཐོར་བུ་1754སྙན་རྒྱུད་བླ་མའི་བརྒྱུད་རིམ་1875རིགས་དྲུག་རང་སྦྱོང་1936སྐུ་ལྔ་རང་ཁྲིད་2117མན་ངག་ལེའུ་བཅུ་གཉིས་2158རྒྱུད་བུ་བཅུ་གཉིས་2479རྒྱུད་བུ་ཆུང་གཉིས་ཀྱི་དོན་བསྟན་པ་26310འཁྲུལ་འཁོར་ལྡེ་མིག་28111མདོ་འགྲེལ་གསལ་བའི་སྒྲོན་མེ་29112མཉམ་བཞག་སྒོམ་པའི་ལག་ལེན་33713དགོངས་རྒྱུད་དགུའི་ཡིག་ཆུང་35514རྗེ་ཏ་པི་ཧྲི་ཙའི་ལུང་བསྟན་35915ཞེ་ས་དགུ་ཕྲུག་37116མཇལ་ཐེབ་བར་མ་37317བོན་མ་ནུབ་པའི་གཏན་ཚིགས་37518སྒྲོན་མ་དྲུག་གི་གདམས་པ་38919སྒྲོན་མའི་འགྲེལ་བ་ཉི་འོད་རྒྱན་42320སྒྲོན་མ་དྲུག་གི་དགོངས་དོན་འགྲེལ་བ་51121ཀུན་གཞིའི་ཞལ་ཤེས་60922བྱང་ཆུབ་སེམས་ཀྱི་གནད་དྲུག་62123འཁོར་ལོ་བཞི་སྦྲག་64324བྱ་བྲལ་རྗེས་མེད་66525མན་ངག་ལེའུ་བརྒྱད་པ་68526གཟེར་བུ་ཉེར་གཅིག་གི་གཞུང་71727གཟེར་བུ་ཉེར་གཅིག་གི་འགྲེལ་བ་74128འོད་གསལ་སེམས་ཀྱི་མེ་ལོང་82529རྟགས་ཚད་གསལ་སྒྲོན་ཆེ་བ་84930རྟགས་ཚད་གསལ་སྒྲོན་ཆུང་བ་86731རྩ་རླུང་གི་མན་ངག་87532འཕྲུལ་འཁོར་ཞལ་ཤེས་མན་ངག་89133ངོ་སྤྲོད་ཐིག་ལེ་དྲུག་པ་90934སྤྲོས་བྲལ་རིག་པའི་རྩལ་དབང་92535བཀའ་སྲུང་སྐོང་བ་95936བསྟན་རྒྱས་སྨོན་ལམ་96537དཔར་བྱང་སྨོན་ཚིག་སོགས་971[9]༎རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི་བརྒྱུད་པའི་བླ་མའི་རྣམ་ཐར་བཞུགས་སོ༎[10]༄༅།  །རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི་རྣམ་བཤད་གསལ་བའི་མེ་ལོང་ཞེས་བྱ་བ།  སངས་རྒྱས་སེམས་དཔའི་ཚོགས་ལ་ཕྱག་འཚལ་ལོ།  གང་ཞིག་མོས་པས་སྤྱི་བོར་ལེགས་བསྒོམ་སྟེ།  རྩེ་གཅིག་དད་པས་གསོལ་བ་བཏབ་གྱུར་ན།  ཚེ་འདིར་སངས་རྒྱས་སྟེར་བའི་ཐུགས་རྗེ་ཅན།  རྒྱལ་བ་བརྒྱུད་པར་བཅས་ལ་ཕྱག་འཚལ་ལོ།  གང་གི་མཚན་ཙམ་རྣ་བར་ཐོས་པས་ཀྱང་།  འཁོར་བའི་འཇིགས་འཕྲོག་ངན་འགྲོའི་གདུང་སེལ་བ།  དེ་ཕྱིར་ཁྱེད་ཀྱི་ཡོན་ཏན་རྒྱ་མཚོ་ལས།  ཆུ་ཐིགས་ཙམ་ཞིག་བདག་གིས་བཤད་པར་བྱ།  འདིར་རྫོགས་པ་ཆེན་པོ་ཞང་ཞུང་སྙན་རྒྱུད་ལ་གསུམ་སྟེ།  [11]སྤྱི་དོན་སྔོན་དུ་འགྲོ་བ་དང་།  དངོས་གཞི་གདམས་པ་བསྟན་པ་དང་།  ཆ་རྐྱེན་མཛད་སྲོལ་གྱི་ལག་ལེན་ངོས་བཟུང་པའོ།  དང་པོ་ལ་གཉིས་ཏེ།  བོན་སྒོ་དབང་གིས་དབྱེ་བ་དང་།  ལོ་རྒྱུས་བྱུང་ཁུངས་བསྟན་པའོ།  དང་པོ་བོན་སྒོ་དབང་གིས་དབྱེ་བ་ལ་གསུམ་སྟེ།  ཕྱི་མཚན་བཅས་ཀྱི་དཀྱིལ་འཁོར་ལ་འཇུག་པ་ལ།  མེ་རི་ཞི་ཁྲོའི་ཆོ་གའི་གཞུང་བསྲང་།  ནང་དབང་གི་རིམ་པས་གང་ཟག་གི་རྒྱུད་བྱིན་གྱིས་བརླབས།  གསང་བ་དབང་གཅིག་རྒྱུད་བརྡ་ཐབས་མཚོན་པའི་དཔེ་ལ་ངོ་སྤྲད་པའོ།  གཉིས་པ་ལོ་རྒྱུས་བྱུང་ཁུངས་བསྟན་པ་ལ་ཡང་གཉིས་ཏེ།  བཤད་བྱ་བོན་གྱི་རང་བཞིན་གཏན་[12]ལ་ཕབ་པ་དང་།  འཆད་མཁན་སྟོན་པའི་བྱོན་ཚུལ་ལོ།  དང་པོ་ནི་སྤྱིར་བོན་ཙམ་ངོས་བཟུང་ན།  ཤེས་བྱ་སྣང་སྲིད་ཀླུ་འབུམ་ལས་ཐམས་ཅད་བོན་ཡིན་ཏེ།  བོན་གྱིས་སྣང་སྲིད་ཐམས་ཅད་ལ་མ་ཁྱབ་པ་མེད་ཅེས་སོ།  དེས་ཁྱབ་ཚད་ནི་ནམ་མཁས་ཁྱབ་སྟེ།  ནམ་མཁའ་ནི་ཀུན་ལ་ཁྱབ་ཅིང་བློས་གཞལ་ཞིང་དཔག་པ་དཀའ་ཞེས་སོ།  དེས་ཁྱབ་ཚད་སྣོད་ཀྱིས་ཁྱབ་ཅིང་རྒྱ་ཆེ་སྟེ།  འཇིག་རྟེན་གྱི་ཁམས་ཀྱང་བསམ་གྱིས་མི་ཁྱབ་སྟེ་གྲངས་མང་ཞེས་སོ།  སྣོད་གྲངས་མང་བ་དེ་བཞིན་དུ།  བཅུད་ཀྱི་སེམས་ཅན་ཀྱང་བསམ་གྱིས་མི་ཁྱབ་སྟེ།  ཡེ་ཤེས་སྤྱན་གྱིས་གཟིགས་པའི་སེམས་ཅན་ནི།  ཅི་སྙེད་སའི་[13]རྡུལ་བས་གྲངས་མང་བས་ཞེས་སོ།  དེ་མང་བ་བཞིན་དུ་སེམས་ཅན་གྱི་ལས་ཀྱང་གྲངས་མང་སྟེ།  སེམས་ཅན་གྱི་ལས་ཀྱང་བསམ་གྱིས་མི་ཁྱབ་སྟེ་གྲངས་མང་ཞེས་སོ།  འདུལ་ཞིང་སྣོད་ཀྱི་འཇིག་རྟེན་རྒྱ་ཆེ།  གདུལ་བྱ་བཅུད་ཀྱི་སེམས་ཅན་གྲངས་མང་པ་དེ་བཞིན་དུ།  འདུལ་བྱེད་བདེར་གཤེགས་ཀྱིས་གསུངས་པའི་བོན་ཡང་བསམ་གྱིས་མི་ཁྱབ་སྟེ།  སྟོན་པའི་བཀའ་ཡང་བསམ་གྱིས་མི་ཁྱབ་སྟེ་གྲངས་མང་ངོ་།  ཞེས་གསུངས་སོ།  སྟོན་པས་གསུངས་པའི་བོན་དེ་ལ་གཉིས།  བོན་གྱི་སྒྲ་གང་ལ་འཇུག་པ་དང་།  སྐབས་དོན་གྱི་བོན་ངོས་བཟུང་བའོ།  དང་པོ་བོན་གྱི་སྒྲ་གང་ལ་[14]འཇུག་ན།  ཡུལ་ལྔ་ལ་འཇུག་སྟེ།  ཤེས་བྱ།  དགེ་བ།  མྱང་འདས།  བོན་སེམས་དབྱེ་རུ་མེད་པའི་ཏིང་ངེ་འཛིན་དང་།  ཡུལ་དང་ལྔ་ལ་འཇུག  དེ་ཡང་རིམ་པ་བཞིན་དུ།  ཤེས་བྱས་དབལ་མོ་ལས་ཐིག་ལས་བསྡུས་པའི་བོན་རྣམས་ཞེས་དང་།  བོན་མདོ་ལས་དང་བོན་མ་ཡིན་པ་ཞེས་དང་།  བོན་ཡང་དེ་ཉིད་ལས་ནི་མི་གཡོ་སྐྱོབ་པའི་སྒྲ་ཞེས་དང་།  གཡུང་ཞེས་མདོ་ལས་བྱ་བ་དོན་ལ་མི་ཡེངས་པ།  དྲུང་ཞེས་བྱ་བ་རྟགས་ལ་མི་འགྱུར་བ།  བོན་ཞེས་བྱ་བ་སེམས་ཉིད་བདལ་བའི་ཀློང་ཞེས་དང་།  ཡིད་དང་བསྡུད་པ་ལས་བོན་དང་ཞེས་གསུངས་སོ།  གཉིས་པ་སྐབས་དོན་གྱི་བོན་ངོས་བཟུང་པ་ལ་གསུམ།  མཚན་ཉིད།  སྒྲ་དོན།  དབྱེ་བའོ།  དང་པོ་མཚན་ཉིད་ནི།  བདེར་གཤེགས་བསྟན་པའི་བརྗོད་བྱའོ།  གཉིས་པ་སྒྲ་དོན་ནི།  སྟོན་པས་གསུང་པ་འཁོར་རྣམས་ཀྱི་སྙན་དུ་བོན་པས་བོན་ཞེས་བྱའོ།  གསུམ་པ་དབྱེ་བ་ཁོ་བོས་བྱས་པའི་དར་རྒྱས་གསལ་སྒྲོན་དུ་གསལ་ནི།  དེའི་ནང་ནས་ཁྱད་པར་དུ་རྫོགས་པ་ཆེན་པོ་ཞང་ཞུང་སྙན་རྒྱུད་འདི་ནི།  བོན་སྒོའི་གཟེར་བུ་ལས་མཐར་ཐུག་ཐེག་པའི་ཡང་རྩེར་བསྟན་རྒྱུད་ཀྱི་ཙི་ཏ་ལུང་གི་སྙིང་པོར་ཕྱུང་།  མིག་དང་འདྲ་བའི་མན་ངག་དམ་པར་གདམས།  ཞེས་གསུངས་པས།  བོན་སྒོ་བརྒྱད་ཁྲི་བཞི་སྟོང་གི་མཐར་ཐུག་ཐེག་པ་དགུའི་ཡང་རྩེ།  [15]རྒྱུད་ཐམས་ཅད་ཀྱི་ཙི་ཏ།  ལུང་ཐམས་ཅད་ཀྱི་སྙིང་པོ།  གདམས་ངག་ཐམས་ཅད་ཀྱི་མིག་དང་འདྲ་བར་གསུངས་པས་དེས་བཤད་བྱ་རྩིས་རྒྱ་ཁོ་བོས་བྱས་པ་ཟུར་དུ་ལྟའོ།བོན་གྱི་སྡེ་ཚན་ངོས་བཟུང་པ་དེ་སོང་ནས།  གཉིས་པ་འཆད་མཁན་སྟོན་པའི་བྱོན་ཚུལ་ལ་ཡང་གཉིས་ཏེ།  རིང་རྒྱུད་མུ་ཆགས་སུ་རྒྱུད་པ་དང་།  ཉེ་རྒྱུད་ཐོག་བབས་སུ་རྒྱུད་པའོ།  དང་པོ་རིང་རྒྱུད་ལ་ཡང་གཉིས་ཏེ།  རྒྱལ་བ་དགོངས་པའི་རྒྱུད་པ་དང་།  གྲུབ་ཐོབ་སྙན་ཁུང་གི་རྒྱུད་པའོ།  དང་པོ་ནི།  གཟེར་བུ་ལས།  དགོངས་པའི་ཐུགས་རྒྱུད་ཅེས་པ་ལ།  དགུ་ནི་ཡེ་ཉིད་སྟོན་པ་དང་ཐུགས་རྗེའི་སྟོན་པ་དང་།  སྤྲུལ་པའི་སྟོན་པ་དང་།  ཚད་མེད་འོད་ལྡན་དང་།  འཕྲུལ་གཤེན་སྣང་ལྡན་དང་།  བར་སྣང་ཁུ་བྱུག་དང་།  བཟང་ཟ་རིང་བཙུན་དང་།  འཆི་མེད་གཙུག་ཕུད་དང་།  གསང་བ་འདུས་པའོ།  ༈  དེའི་དང་པོ་ཡེ་ཉིད་ཀྱི་སྟོན་པ་ལ་གཉིས་ཏེ།  གནས་དང་།  སྟོན་པའོ།  དང་པོ་གནས་ནི།  བོན་ཡིག་ཆུང་ལས།ཉིད་ཁྱབ་བདལ་དབྱིངས་ཀྱི་འོག་མིན་ན་ཞེས་པ།  བོན་ཉིད་ཁྱབ་བདལ་ཆེན་པོའི་ཞིང་ཁམས་ཞེས་བྱ་བ།  རྒྱུ་རྐྱེན་ལས་མ་བསྐྱེད།  སྣོད་བཅུད་དུ་མ་ཆགས།  མདོག་དབྱིབས་སུ་མ་གྲུབ།  མཐའ་དབུས་ཕྱོགས་མཚམས་སུ་མི་གནས་པ།  [16]དབྱིངས་ཆེན་འབྱམས་ཡས་ཆེན་པོའི་ཀློང་ན།  གཉིས་པ་སྟོན་པ་ནི།  བདག་མེད་ཀྱི་ཀུན་ཏུ་བཟང་པོ།  འཁོར་འདས་གང་གིས་ཀྱང་མཐས་མ་རེག  སངས་རྒྱས་སེམས་ཅན་གཉིས་སུ་མིང་མ་བཏགས།  ཡེ་གདོད་མ་ནས་ལྷུན་གྱིས་གྲུབ་པའི་སངས་རྒྱས་ཏེ།  སྤྲོས་པའི་མཐའ་བརྒྱད་དང་བྲལ་བས་འདི་ཞེས་བརྗོད་དུ་མེད་པའོ།  ཕྱི་ལྟར་དུ་དེ་ལྟར་ཡིན་ཡང་།  ནང་ལྟར་དུ་ཀུན་གཞི་ཀ་དག་ཆེན་པོའི་གནས་ནས།  རིག་པ་རང་ཤར་གྱི་སྟོན་པས།  སེམས་དང་བློ་ཡིད་ཀྱི་འཁོར་ལ།  ཐུགས་རྗེ་བྱིན་རླབས་ཀྱིས་སྐྱོབ་པར་བྱེད་པ་སྟེ།  སེམས་ཀྱི་གནད་དྲུག་ལས།  ཀུན་གཞི་བྱང་ཆུབ་ཀྱི་སེམས།  ཁྱབ་བདལ་ཕྱོགས་རིས་མེད་པ་འདི་ནི་བོན་ཉིད་ཀྱི་དབྱིངས་ཡིན་ལ།  གནས་དེ་ན་རང་རིག་ཀ་དག་ཆེན་པོར་བཞུགས་པ་ནི།  བོན་གྱི་སྐུ་རང་ལ་ཤར་བ་ཡིན།  ཞེས་གསུངས་སོ།  དེའི་ངང་ངམ་ཤུགས་ལས།  སྣོད་ལ་སྔ་བ་ནམ་མཁའ་དང་།  བཅུད་ལ་སྔ་བ་རིག་པ་ཟུང་དུ་འབྲེལ་བས།  འབྱུང་བ་ལྔ་ལས་ཕྱིའི་སྣོད་དང་རིགས་དྲུག་གི་བཅུད་དུ་སྲིད་དོ།།  ༈  གཉིས་པ་ཐུགས་རྗེའི་སྟོན་པ་ལ་གསུམ་སྟེ།  གནས་དང་།  སྟོན་པ་དང་།  དགོངས་པའི་རྒྱུད་ཚུལ་ལོ།  དང་པོ་གནས་ནི།  མི་གཡོ་ཡིག་ཆུང་ལས།ཁྱབ་བདལ་དབྱིངས་ཀྱི་འོག་མིན་ན།  [17]ཞེས་པ།  འོག་མིན་འདའ་བ་མེད་པའི་ཕོ་བྲང་ཞེས་བྱ་བ།  ས་རྡོ་རི་བྲག་མེད་པ།  ཆོ་འཕྲུལ་འོད་ཀྱི་གཞལ་ཡས་ཁང་།  ཡེ་ཤེས་ཀྱི་རང་སྣང་ལས་གྲུབ་པ་དེར།  གཉིས་པ་སྟོན་པ་ནི།  ཁུ་བྱུག་རང་འགྲེལ་ལས།  སྟོན་པ་གཤེན་ལྷ་འོད་དཀར་ནི།  ཐུགས་རྗེའི་མངའ་བདག   ཡེ་ཤེས་སྤྱན་ཅན།  ཐུགས་རྗེའི་འོད་ཟེར་གྱིས་ཡོངས་ལ་ཁྱབ་པའོ།  ཞེས་གསུངས་ཤིང་།  ལྷ་དེའི་ཐུགས་རྗེའི་འོད་ཟེར་ལས།  ཀུན་སྣང་གཙོ་འཁོར་ལས་སོགས་མང་དུ་བྱུང་ཞིང་།  གཤེན་རབ་ཐམས་ཅད་ཀྱི་རྩ་བའི་ལྷ་ཡིན་པས།  གནས་དང་སྟོན་པ་འཁོར་ཕུན་སུམ་ཚོགས་སོ།  ཕྱི་ལྟར་ན་དེ་ལྟར་ཡིན་ཡང་།  ནང་ལྟར་ན།  སྒྲོན་མ་ལས།  སྙིང་མཆོང་གུར་སྨུག་པོ་ཤེལ་གྱི་ཁ་བད་ཅན།  སྣང་གསལ་འོད་ཀྱི་གཞལ་ཡས་ཁང་འདི་ནི།  འོག་མིན་བདེ་བ་ཆེན་པོའི་གནས་ཡིན་ལ།  གནས་དེར་རང་རིག་ཡེ་ཤེས་ལ་སྒྲ་འོད་ཟེར་གསུམ་ལྷུན་གྱིས་གྲུབ་ཅིང་།  འཁོར་འདས་ཐམས་ཅད་ལྷུན་གྲུབ་ཏུ་རྫོགས་པ་ནི།  རྫོགས་སྐུ་རང་ལ་ཤར་བ་ཡིན་ཞེས་གསུངས་སོ༎  ༸  གསུམ་པ་དགོངས་པའི་རྒྱུད་ཚུལ་ནི།  དེ་དུས་ཐུགས་རྗེའི་སྟོན་པ་གཤེན་ལྷ་འོད་དཀར་ཉིད་ཀྱིས།  ཡེ་ཉིད་ཀྱི་སྟོན་པ་ཀུན་ཏུ་བཟང་པོ་ལ།  ཏིང་ངེ་འཛིན་གྱིས་མཆོད་པ་བསམ་དུ་[18]མེད་པ་ཕུལ།  ཐུགས་དམ་གྱི་རྒྱུད་བསྐུལ་བས།  ཡེ་ཉིད་སྟོན་པ་བརྗོད་མེད་བོན་སྐུ་ཡིས།  བཀའ་རྒྱུད་རིན་ཆེན་རྣམ་པ་བཞི་པོ་ནི།  རང་འབྱུང་སྐྱེ་བ་མེད་པའི་ངང་ཉིད་ལས།  ཐུགས་རྗེའི་སྟོན་པའི་ཐུགས་ཀྱི་དཀྱིལ་དུ་བཤད།  ཡེ་ནས་བརྗོད་དུ་མེད་པའི་དོན་དུ་དགོངས།  ཞེས་ཡིག་ཆུང་ལས་གསུངས་སོ།  ༈  གསུམ་པ་སྤྲུལ་པའི་སྟོན་པ་ལ་གསུམ།  གནས་དང་།  སྟོན་པ་དང་།  དགོངས་པའི་རྒྱུད་ཚུལ་ལོ།  དང་པོ་གནས་ནི།  འཇིག་རྟེན་དགོངས་རྒྱུད་ལས།གཙང་མ་ལྷའི་འོག་མིན་ན།  ཞེས་པ།  གཟུགས་ཁམས་བཅུ་བདུན་གྱི་ཡ་ཐ་གཙང་མ་རིགས་ལྔའི་ཐོག་མ་དེའོ།  གཉིས་པ་སྟོན་པ་ནི།  འགྲོ་བ་འདྲེན་པའི་གཤེན་རབ་ཆེན་པོ་དེས།  དགའ་ལྡན་ལྷའི་ཡུལ་ནས།  འཇིག་རྟེན་མིའི་ཡུལ་དུ་སྟོན་པ་ལ་གཤེགས་ཏེ།  འདབ་ཆགས་ཀྱི་རྒྱལ་པོ་གཡུ་བྱ་ཁུ་བྱུག་ཏུ་སྐུར་སྤྲུལ་ནས།  འགྲོ་བ་རབ་འདྲེན་འོད་ཀྱི་མཆོད་རྟེན་ལ་ཡིད་ཀྱིས་བབས།  སྟོན་པ་ལྷ་ལས་བབས་པའི་མཆོད་རྟེན་ཞེས་དེ་ལ་བྱའོ།  དེ་ནས་ཡུམ་བཟང་ཟ་རིང་བཙུན་མཆོད་རྟེན་ལ་བསྐོར་བ་མཛད་པ་ལ།  ཡི་གེ་ཨཱོྃ་མཐིང་ནག་གཅིག་ཏུ་སྤྲུལ་ནས་ལྷུམས་སུ་ཞུགས།  ཟླ་དགུ་ངོ་བཅུ་ནས་གསལ་བ་འོད་ཀྱི་གླིང་།  མེ་ཏོག་མཛེས་པའི་ཚལ།  ཤིང་སྐྱེ་བ་མོང་ཙམ་གྱི་དྲུང་དུ།  [19]དཔྱིད་ཟླ་ར་བའི་ཚེས་བརྒྱད།  སྐར་མ་སྨིན་དྲུག  གཟའ་ཉི་མ།  དུས་ཚོད་ཀྱི་དང་པོ་ནམ་ལངས་པ་ལ་སྐྱེ་བ་བཞེས་ཏེ།  འོད་ཀྱི་ལྷ་རི་སྤོ་མཐོན་གྱི་རྩེ་མོ་རུ།  ཁམས་བརྒྱད་གཏན་ལ་ཕབ་པའི་འབུམ་གསུངས་ཤིང་།  ལོ་ཟླ་གཟའ་སྐར་དུས་ཚོད་ཀྱི་མགོ་དེ་ནས་མཛད་པ་དེའོ།  འདབ་ཆགས་རྒྱལ་པོ་བྱ་བ་བྱས་པ།  ཞེས་པའི་དོན་ཡང་དེའོ།  དེ་ལྟར་རྫོགས་པའི་གཤེན་རབ་དེས།  མཛད་པ་དྲུག་ཅུས་འགྲོ་དོན་མཐར་ཕྱིན་ཅིང་།  ཐ་མ་དབྱིངས་སུ་གཤེགས་ཚེ་ཡང་།  སྲོད་ལ་བདུད་བཏུལ་གུང་ལ་མཉམ་པར་བཞག  ཐོ་རངས་དབྱིས་སུ་སངས་རྒྱས་པའོ།  ཕྱི་ལྟར་ན་དེ་ལྟར་ཡིན་ཡང་།  ནང་ལྟར་ན།  སྒྲོན་མ་ལས།  གནས་རྩ་གསུམ་འཁོར་ལོ་དྲུག  སྡོང་པོ་ཡན་ལག་ཉིང་ལག་དང་བཅས་པ་འདི།  ཡི་གེ་འཁོར་ལོ་རྫོགས་པའི་ཞིང་ཁམས་ཡིན་ལ།  གནས་དེ་ན་རང་རིག་ཡེ་ཤེས་ལ།  རྩལ་ཚོགས་དྲུག་ཡུལ་དྲུག་ཤར་ནས།  སྒོ་གསུམ་གྱི་བྱ་བ་སྣ་ཚོགས་བྱེད་པ་ནི།  སྤྲུལ་སྐུ་རང་ལ་ཤར་བ་ཡིན།  ཞེས་གསུངས་སོ༎  ༸  གསུམ་པ་དགོངས་པའི་རྒྱུད་ཚུལ་ནི།  དེ་ནས་སྟོན་པ་དེས་བླ་ན་མེད་པའི་མཆོད་པ་ཕུལ་ནས་ཞུས་པས།  ཐུགས་རྗེའི་སྟོན་པ་ཀུན་ཏུ་བཟང་པོ་ཡིས།  ཐུགས་ཉིད་གཡོ་བ་མེད་པའི་ངང་ཉིད་ལས།  [20]སྤྲུལ་པའི་སྟོན་པའི་ཐུགས་ཀྱི་དཀྱིལ་དུ་བཤད།  ཀུན་ཁྱབ་ནམ་མཁའ་ལྟ་བུའི་དོན་དུ་དགོངས།  ཞེས་དགོངས་རྒྱུད་ཡིག་ཆུང་ལས་གསུངས་སོ།།  ༈  བཞི་པ་ཚད་མེད་འོད་ལྡན་ལ་ཡང་གསུམ།  གནས་དང་།  སྟོན་པ་དང་།  དགོངས་པའི་རྒྱུད་ཚུལ་ལོ།  དང་པོ་གནས་ནི།  བར་དགོངས་རྒྱུད་ལས་ལྷ་འོད་གསལ་ལྷ་ཡུལ་འོག་མིན་ན།  ཞེས་པ།  གཟུགས་ཁམས་བཅུ་བདུན་གྱི་ཤིན་ཏུ་མཐོང་བའི་ལྷ།  བར་ལྷ་འོད་གསལ་ཞེས་བྱ་བ་དེར།  གཉིས་པ་སྟོན་པ་ནི།  རིག་འཛིན་ཐུགས་རྒྱུད་ལས།  ནམ་མཁའ་གཡུ་འོད་སྤྲུལ་པ་ལས།  ཚ་གྲང་གཉིས་ཀྱིས་རབ་འཁྲུགས་པ།  འོད་སྒྲ་རླུང་སྤྲིན་འཁྲུགས་པ་ལས།  སེམས་ཀྱི་མི་ལ་ཡིད་ཀྱི་རྟ།  བརྩེ་སེམས་ཐུགས་རྗེའི་བདག་ཉིད་ཅན།  དེ་ལ་མིང་འདོགས་མི་མེད་ནས།  ནམ་མཁའི་དབྱིངས་ནས་མིང་བཏགས་པ།  ནམ་མཁའ་དབྱིངས་ཀྱི་མི་བོ་ཆེ།  ཚད་མེད་ཐུགས་རྗེ་ཕྱོགས་རིས་མེད།  འོད་ལས་སྤྲུལ་པའི་མིར་གྱུར་པ།  ཚད་མེད་འོད་ལྡན་གཡུང་དྲུང་སྐུ།  ཞེས་པ།  ཚད་མེད་འོད་ལྡན་གྱིས་བར་ལྷ་འོད་གསལ་དུ།  ས་ལ་གནས་པའི་གཡུང་དྲུང་སེམས་དཔའ་རྣམས་ཀྱི།  ཤེས་བྱའི་སྒྲིབ་པ་སྦྱོང་ཞིང་མྱ་ངན་ལས་འདས་པའི་ས་ཐོབ་པར་མཛད་དོ།  གསུམ་པ་དགོངས་པའི་རྒྱུད་ཚུལ་ནི།  [21]དེ་ནས་སྟོན་པ་དེ་ལ།  བླ་ན་མེད་པའི་མཆོད་པ་ཏིང་ངེ་འཛིན་གྱིས་སྤྲུལ་ཏེ་ཕུལ་བས།  སྤྲུལ་པའི་སྟོན་པ་གཤེན་རབ་མི་བོ་ཡིས།  ཐུགས་རྗེ་ཆེན་པོའི་བྱིན་རླབས་ངང་ཉིད་ནས།  ཅིར་ཡང་སྤྲུལ་སྐུའི་ཐུགས་ཀྱི་དཀྱིལ་དུ་བཤད།  མཐའ་དབུས་མེད་པ་འོད་ཀྱི་སྙིང་པོ་ཅན།  མཁའ་ལ་ཉི་ཤར་ལྟ་བུའི་དོན་དུ་དགོངས།  ཞེས་དགོངས་རྒྱུད་ཡིག་ཆུང་ལས་གསུངས་སོ།།  ༈  ལྔ་པ་འཕྲུལ་གཤེན་སྣང་ལྡན་ལ་ཡང་གསུམ།  གནས་དང་།  སྟོན་པ་དང་།  དགོངས་པའི་རྒྱུད་ཚུལ་ལོ།  དང་པོ་གནས་ནི།  མགོན་དགོངས་རྒྱུད་ལས་བཙུན་ཕྱ་ཡུལ་འོག་མིན་གསེར་སྟེང་ན།  ཞེས་པས།  གཙང་མ་རིགས་ལྔའི།  གྱ་ནོམ་སྣང་བའི་ལྷ།  མགོན་བཙུན་ཕྱའི་གྲོང་ཁྱེར་ཞེས་པ་དེར།  གཉིས་པ་སྟོན་པ་ནི།  ཀུན་བཟང་བོན་སྐུའི་འོད་ཟེར་ལས།  མི་རྟོག་ཐུགས་རྗེའི་བདག་ཉིད་ཅན་གྱི་ལྷ་ཞིག་ཕྱུང་སྟེ།  དེའི་ཐུགས་ཀྱི་སྤྲུལ་པ་ལས།  འགྱུར་མེད་ཟེར་ལས་སྐུར་སྤྲུལ་པ།  འཕྲུལ་གཤེན་སྣང་ལྡན་གྲུབ་པའི་གཤེན།  ཞེས་དགོངས་རྒྱུད་ལས་གསུངས་པས།  ཀུན་ཏུ་བཟང་པོའི་ཐུགས་ཀྱི་སྤྲུལ་པ་ཡིན་ཞིང་།  བར་ལྷ་འོད་གསལ་བ་རྣམས་ཀྱི་ཤེས་སྒྲིབ་སྦྱོང་ཞིང་འགྲོ་དོན་མཛད་དོ།  གསུམ་པ་དགོངས་པའི་རྒྱུད་ཚུལ་ནི།  དེ་ལ་རིག་པའི་སྟོན་པ་ཚད་[22]མེད་འོད་ལྡན་གྱིས།  ཡེ་ཤེས་འོད་གསལ་ཆེན་པོའི་ངང་ཉིད་ལས།  འཕྲུལ་གཤེན་སྣང་ལྡན་ཐུགས་ཀྱི་དཀྱིལ་དུ་བཤད།  ཉི་འོད་ཉི་ཟེར་ལྟ་བུའི་དོན་དུ་དགོངས།  ཞེས་དགོངས་རྒྱུད་ཡིག་ཆུང་ལས་གསུངས་སོ༎  ༈  དྲུག་པ་བར་སྣང་ཁུ་བྱུག་ལ་ཡང་གསུམ།  གནས་དང་སྟོན་པ་དང་དགོངས་པའི་རྒྱུད་ཚུལ་ལོ།  དང་པོ་གནས་ནི།  སུམ་ཅུ་རྩ་དགོངས་རྒྱུད་ལས་གསུམ་འོད་ཀྱི་འོག་མིན་ན།  ཞེས་པས།  འདོད་ལྷ་དྲུག་གི་ནང་ཚན།  ཉེ་དབང་སུམ་ཅུ་རྩ་གཉིས།  བརྒྱ་བྱིན་དང་རྩ་གསུམ་གྱི་གནས་དེའོ།  གཉིས་པ་སྟོན་པ་ནི།  ཁུ་བྱུག་རང་འགྲེལ་ལས།  སྟོན་པ་ཀུན་བཟང་གཤེན་ལྷའི་གསུང་གི་སྤྲུལ་པ་ལས།  འདབ་ཆགས་ཀྱི་རྒྱལ་པོ་གཡུ་བྱ་ཁུ་བྱུག་གཡུ་ག་ལྗང་གི་མདོག་འདྲ་བ་ཞིག  །བོན་ཉིད་ཀྱི་ས་ནས་འཇིག་རྟེན་གྱི་གནས་སུ།  ཁམས་གསུམ་འཁོར་བའི་ས་དགུའི་སེམས་ཅན་རྣམས།  བོན་དབྱིངས་བདེ་ཆེན་གནས་སུ་དྲང་ཕྱིར་བྱོན།  ཞེས་པས།  བར་ཀློང་གི་སྟོན་པ་ཞེས་བྱའོ།  གསུམ་པ་དགོངས་པའི་རྒྱུད་ཚུལ་ནི།  དེ་ལ་ཐབས་ཆེན་སྟོན་པ་འཕྲུལ་གཤེན་སྣང་ལྡན་གྱིས།  རང་རིག་རང་ཤར་སྒྲིབ་མེད་ངང་ཉིད་ལས།  བར་ཀློང་སྟོན་པའི་ཐུགས་ཀྱི་དཀྱིལ་དུ་བཤད།  ཆུ་དང་ཆུ་ཟླ་ལྟ་བུའི་དོན་དུ་དགོངས།  ཞེས་དགོངས་རྒྱུད་ཡིག་[23]ཆུང་ལས་གསུངས་སོ༎  ༈  བདུན་པ་ཡུམ་བཟང་ཟ་རིང་བཙུན་ལ་ཡང་གསུམ།  གནས་དང་སྟོན་པ་དང་དགོངས་པའི་རྒྱུད་ཚུལ་ལོ།  དང་པོ་གནས་ནི།  རིན་ཆེན་དགོངས་རྒྱུད་ཡིག་ཆུང་ལས་གཡུ་སྟེང་ཚལ་གྱི་འོག་མིན་ན།  ཞེས་པས།  གཡུ་ལུང་ཤེལ་ཕུག་གི་གནས་ནི།  རིན་ཆེན་གཡུ་སྟེང་ཚལ།  མེ་ཏོག་སྣ་ཚོགས་འཇའ་ཚོན་འོད་དུ་གསལ་བ་དེར།  གཉིས་པ་སྟོན་པ་ནི།  བསེན་ཐུབ་ལས།  ཀློང་དགུ་འབྱུང་བའི་སྙིང་པོ་ལས།  དྲན་བྱེད་བསམ་པའི་སྲིད་པ་བྱུང་།  དེ་ལ་ཤེས་དང་རིག་ཏུ་སྲིད།  བསམ་པ་དང་ནི་དྲན་པ་གཉིས།  རྒྱ་མཚོ་ཀློང་དགུར་སྤྲུལ་པ་ལས།  དེ་ལ་དབྱལ་མོ་གཅིག་སྲིད་པ།  ཞེས་པས།  ལྷ་མོ་སྐུ་མདོག་སེར་མོ།  མཚན་དང་དཔེ་བྱད་ཡོངས་སུ་རྫོགས་པ།  དབུ་སྐྲ་གཡས་སུ་འཁྱིལ་ཞིང་པད་མ་དཀར་པོ་ཐོད་དུ་བཅིངས་པ།  སྐུ་ལ་ཆུ་སྐྱེས་ཨུད་དཔལ་སྔོན་པོ་གསོལ།  གཡས་པས་གསེར་བུམ་དང་།  གཡོན་པས་གསེར་འཕྲེང་ཀླད་ལ་བསྐོར་བ་ཞིག་བྱུང་སྟེ།  རང་མིང་རང་གིས་བཏགས་པ་ནི།  བཟང་ཟ་རིང་བཙུན་ཞེས་བྱའོ།  གསུམ་པ་དགོངས་པའི་རྒྱུད་ཚུལ་ནི།  ཡུམ་དེ་ལ།  བར་སྣང་ཁུ་བྱུག་སྤྲུལ་པའི་སྟོན་པས།  ཐབས་ཤེས་དབྱེར་མེད་རོལ་པའི་ངང་ཉིད་ནས།  གསང་བ་ཡུམ་[24]གྱི་ཐུགས་ཀྱི་དཀྱིལ་དུ་བཤད།  སྣང་ལ་རང་བཞིན་མེད་པའི་དོན་དུ་དགོངས།  ཞེས་དགོངས་རྒྱུད་ཡིག་ཆུང་ལས་གསུངས་སོ༎  ༈  བརྒྱད་པ་འཆི་མེད་གཙུག་ཕུད་ལ་ཡང་གསུམ།  གནས་དང་སྟོན་པ་དང་དགོངས་པའི་རྒྱུད་ཚུལ་ལོ།  དང་པོ་གནས་ནི།  གཡུ་ལུང་ཤེལ་ཕུག་གསང་བའི་འོག་མིན་ན་ཞེས་པས།  གསེར་གྱི་རི་ལ་ཤེལ་གྱི་རྩེ་མོ་དྲུག་ཡོད་པ།  མདུན་ན་གཡུ་མཚོ་གླིང་དགུ་ལ།  ཨུ་དུ་འབར་བའི་མེ་ཏོག་འཁྲུངས་པ།  ཉམས་དགའ་བ་ཡིད་དུ་འོང་བའི་གནས་དེར།  གཉིས་པ་སྟོན་པ་ནི།  ཡུམ་བཟང་ཟ་རིང་བཙུན་གྱི་འཕྲག་པ་གཡས་ལ།  གཡུ་བྱ་ཁུ་བྱུག་ཅིག་དྲོད་འཇམ་པ་ཞིག་བབས་ནས་འཕུར་ཏེ་སོང་།  ཕྱི་དེ་ལོའི་དུས་སུ་སྲས་ཤིག་བལྟམས་པས།  བདག་ལ་སྟང་མེད་པར་སྲས་འཁྲུངས་པ་ངོ་ཚ་དགོངས་ནས།  གཡམ་པའི་སྒྲོམ་བུར་བཅུག  འཇམ་པ་སྲིན་དཀར་གྱི་གདན་བཏིང་།  དྲོ་བ་དར་དཀར་གྱི་གོས་བསྐོན་ནས་བཞག་སྟེ།  ཞག་དགུ་ནས་གཟིགས་སུ་གཤེགས་པས།  མཁའ་དབྱིངས་སྤྲུལ་པའི་སྲས་དེ་མདངས་ཡལ་ལེ་གདའ་ནས།  ཡུམ་གྱིས་ཀྱང་སྤྲུལ་པའི་སྐུར་མཁྱེན་ཏེ།  བླངས་ནས་གཟིགས་པས།  གཡུའི་མི་ཕོ་ལ་ཤེལ་གྱི་ཐོར་ཚུགས་ཅན་ཞིག་བྱུང་།  ཞག་དགུ་བཞག་ནས་མ་ཤི་བས་འཆི་མེད་[25]དབུ་ལ་ཤེལ་གྱི་ཐོར་ཚུགས་ཡོད་པས་གཙུག་ཕུད་དེ།  མཚན་ཡང་འཆི་མེད་གཙུག་ཕུད་དུ་གསོལ་ལོ།  གསུམ་པ་དགོངས་པའི་རྒྱུད་ཚུལ་ནི།  མཁའ་དབྱིངས་སྤྲུལ་པའི་སྟོན་པ་འཆི་མེད་གཙུག་ཕུད་ཀྱིས།  རྒྱུད་ལུང་མན་ངག་ཚིག་དོན་འབྲེལ་པ་རུ།  རྒྱུད་ཁུངས་སྟོན་པའི་ཐུགས་ཀྱི་དཀྱིལ་དུ་བཤད།  གསང་བའི་མན་ངག་དོན་རྣམས་འདུས་པར་དགོངས།  ཞེས་དགོངས་རྒྱུད་ཡིག་ཆུང་ལས་གསུངས་སོ།།  ༈  དགུ་པ་གསང་བ་འདུས་པ་ལ་གསུམ་སྟེ།  གནས་དང་སྟོན་པ་དང་དགོངས་པའི་རྒྱུད་ཚུལ་ལོ།  དང་པོ་གནས་ནི།  ལྷ་ཡུལ་བར་ལྷ་འོད་གསལ་འོག་མིན་གནས་ཞེས་པས།  ཡུལ་ཤོད་མ་གསེར་སྟེང་།  མཁར་ལང་ལིང་བང་རྩེར།  གཉིས་པ་སྟོན་པ་ནི།  ཡབ་རྒྱལ་པོ་ཞི་བ་ལྡན་དང་།  ཡུམ་བཙུན་མོ་ལྷ་བྱིན་མཛེས་གཉིས་ལ་སྲས་ཤིག་བལྟམས་པ་ནི།  མཚན་དང་དཔེ་བྱད་དུ་ལྡན་ཞིང་།  ཞི་བའི་ངང་ལས་ཁྲོ་བོར་སྤྲུལ་ཅིང་།  ཐེག་པ་དགུའི་དོན་ཐུགས་ལ་འདུས་པ།  གསང་བ་ཐུགས་ཀྱི་གཟུངས་ཐོབ་པ་ཞིག་འཁྲུངས་ཏེ།  མཚན་གསང་བ་འདུས་པར་གསོལ་ལོ།  གསུམ་པ་དགོངས་པའི་རྒྱུད་ཚུལ་ནི།  དེས་ལྷ་ཀླུ་མི་གསུམ་ལ་བརྒྱུད་དེ།  མན་ངག་ཀུན་འདུས་གསང་བ་འདུས་པ་ཡིས།  [26]ཐེག་པའི་ཡང་རྩེ་རྒྱུད་ལུང་རྩ་བ་འདི།  ལྷ་ཀླུ་མི་གསུམ་སེམས་དཔའ་རྣམས་ལ་ནི།  ཐུགས་ནས་ལུང་དང་རིག་པ་ཐབས་ཀྱིས་བརྒྱུད།  ཞེས་དགོངས་རྒྱུད་ཡིག་ཆུང་ལས་གསུངས་སོ།  དེ་ཡན་ཆད་ནི་རིག་པ་ཐབས་དང་རྫུ་འཕྲུལ་གྱིས་བརྒྱུད་པས།  རྒྱལ་བ་དགོངས་པའི་རྒྱུད་པ་ཞེས་བྱའོ༎  ༈  གཉིས་པ་གྲུབ་ཐོབ་སྙན་ཁུངས་ཀྱི་རྒྱུད་པ་ནི།  གཟེར་བུ་ལས།  ཚིག་གིས་སྙན་དུ་རྒྱུད།  ཅེས་པ་ལ་གཉིས་ཏེ།  རྒྱུད་པ་འཁྲུག་ཅན་དང་འཁྲུག་མེད་གཉིས་སོ།  དང་པོ་འཁྲུག་ཅན་ལ་ཡང་གསུམ།  དྲོད་སྐྱེས་འཆི་མེད་གཙུག་ཕུད་ནས་རྒྱུད་པ་དང་།  སྒོང་སྐྱེས་ཡེ་གཤེན་གཙུག་ཕུད་ནས་རྒྱུད་པ་དང་།  རྫུས་སྐྱེས་གསང་བ་འདུས་པ་ནས་རྒྱུད་པའོ།  དང་པོ་ནི།  དྲོད་སྐྱེས་འཆི་མེད་གཙུག་ཕུད་ནས།  གཤེན་ཧོར་ཏི་ཆེན་པོ་ལ་བརྒྱུད།  ཁོང་གིས་ཐེག་དགུ་མཁྱེན་པ་ལ།  ཀུན་མཁྱེན་དོན་གྲུབ་ཀྱིས་ཞུས་པ།  རྒྱུ་མཚན་ཉིད་ཀྱི་བོན་འདི།  གཞི་སྤོང་བ་ཞིག་འདུག་སྟེ།  དེ་ཡང་ཚེགས་ཆེ་ལ་དོན་ཆུང་བ་ཞིག་འདུག  སྔགས་བསྐྱེད་རྫོགས་ཀྱི་བོན་འདི།  གཞི་བསྒྱུར་བ་ཞིག་འདུག་སྟེ།  དེ་ཡང་ཚགས་ཆེ་ལ་དོན་ཆུང་བ་ཞིག་འདུག  རྒྱུ་འབྲས་གཉིས་མེད་ལ་ཟླ་བའི་བོན་འདི།  གཞི་བྱིན་གྱིས་རླབས་པས།  ཚེགས་ཆུང་ལ་དོན་ཆེ་བ་ཞིག་འདུག་[27]པས།  འདི་ཞུ་ཞེས་ཞུས་པས།  ཧོར་ཏི་ཆེན་པོའི་ཞལ་ནས།  ཤེས་པར་བྱས་ནས་དོར་བའི་བོན་དང་གཅིག  ཤེས་པར་བྱས་ནས་ཟུར་དུ་བཞག་པའི་བོན་དང་གཉིས།  ཤེས་པར་བྱས་ནས་དང་དུ་བླང་པར་བྱ་བའི་བོན་དང་གསུམ་ཡིན་པས།  ཐམས་ཅད་ཤེས་དགོས་གསུངས།  མཚན་ཉིད་ཤེས་པར་བྱས་ནས་དོར་ཞིག  སྔགས་བསྐྱེད་རྫོགས་ཀྱི་བོན་འདི།  སྒྱུ་མ་འམ།  མེ་ལོང་གི་གཟུགས་བརྙན་ནམ།  ཆུ་ཟླའི་དཀྱིལ་འཁོར་ལྟར་ཤེས་པར་གྱིས་ལ་ཟུར་ལ་ཞོག་ཅིག  རྒྱུ་འབྲས་ལ་ཟླ་བའི་བོན་ལ།  རྒྱུད་ཆེན་མང་ན་ཡང་།  གདམས་པའི་རྒྱུད་དང་གཅིག  གྲུབ་པའི་རྒྱུད་དང་གཉིས།  དམ་ཚིག་གི་རྒྱུད་དང་གསུམ།  དབང་གི་རྒྱུད་དང་བཞི།  བླ་མའི་ཞལ་གྱི་རྒྱུད་པ་དང་ལྔ།  ཡིད་ཆེས་པའི་རྒྱུད་པ་དང་དྲུག  འབྲས་བུའི་རྒྱུད་པ་དང་བདུན།  བཤད་པའི་རྒྱུད་པ་དང་བརྒྱད་དོ།  དེ་ལས་སོགས་ཐེག་དགུ་མ་རྨོངས་པར་མཁྱེན་ནོ།  མཚན་ཉིད་ཀྱི་བོན་དང་།  ཐེག་པ་འོག་མ་ཐམས་ཅད་ཤེས་པར་བྱས་ལ་ཟུར་ལ་བཞག་གོ  །སྔགས་ཀྱི་བོན་དང་།  ཁྱད་པར་བླ་ན་མེད་པའི་བོན་དང་དུ་བླངས་པས།  ཐུན་མོང་དང་མཆོག་གི་དངོས་གྲུབ་གཉིས་ཀ་གྲུབ་པ་ལགས་སོ༎  ༈  བླ་མ་ཀུན་མཁྱེན་དོན་གྲུབ་དེ་ལ།  དཔོན་[28]ཆེན་ཚེ་སྤུངས་ཟླ་བ་རྒྱལ་མཚན་གྱིས་ཞུས་པས།  སྔར་གྱི་བོན་ཅི་བཞིན་དུ་བསྟན་ནོ།  བླ་མ་དེའི་ཞལ་ནས།  བོན་འདི་ཡི་འདུག་ཚུལ་ནི།  དཔེ་སྦྲུལ་སྙུག་དོང་དུ་ཞུགས་པ་དང་འདྲ་སྟེ།  འཆུག་པ་མེད་པ་ཞིག་འདུག་པས།  ཉམས་སུ་ལོངས་ཤིག་གསུངས་ནས།  དཔོན་ཟླ་བ་རྒྱལ་མཚན་གྱིས།  བྲག་དམར་ཆད་གཤིག་གི་གནས་སུ།  ལོ་དགུ་ཉམས་སུ་བླངས་པས།  ཐུན་མོང་དང་མཆོག་གི་དངོས་གྲུབ་གཉིས་ཀ་བསྙེམས་པ་ལགས་སོ།  བླ་མ་ཚེ་སྤུངས་ཟླ་བ་རྒྱལ་མཚན་དེ་ལ།  དཔོན་ཆེན་ར་སངས་ཀླུ་རྒྱལ་གྱིས་ཞུས་པས།  རྒྱུ་འབྲས་ཀྱི་བོན་རྣམས་མ་འགགས་བསྟན་ནས།  བླ་མའི་ཞལ་ནས།  འདི་ན་ཡིད་བཞིན་གྱི་ནོར་བུ་དང་འདྲ་སྟེ།  རྙེད་པར་དཀའ་བ་ཞིག་འདུག་གསུངས་ནས་གནང་ངོ་།  དཔོན་ཆེན་ར་སངས་ཀྱིས་སྦོ་དམར་དུ་ལོ་བདུན་ཉམས་སུ་བླངས་པས།  ཐུན་མོང་དང་མཆོག་གི་དངོས་གྲུབ་བསྙེམས་པ་ལགས་སོ༎  ༈  བླ་མ་ར་སངས་ཀླུ་རྒྱལ་དེ་ལ།  དཔོན་ཆེན་ཏ་པི་ར་ཙ་བས་ཞུས་པས།  རྒྱུ་འབྲས་ཀྱི་བོན་ཐམས་ཅད་མ་ལུས་པར་བསྟན་ནས།  བླ་མ་དེའི་ཞལ་ནས།  བོན་འདི་ནི་སེང་གེའི་འོ་མ་དང་འདྲ་སྟེ།  བཏུང་བ་དཀའ་ཞིང་རྙེད་པར་དཀོན་ནོ།  ཉམས་སུ་ལོངས་ཤིག་གསུངས་སོ།  དེས་སྟག་ཐབས་སེང་[29]གེའི་བྲག་ལ་ལོ་དགུ་ཉམས་སུ་བླངས་པས།  ཐུན་མོང་དང་མཆོག་གི་དངོས་གྲུབ་བསྙེམས་།  ཕུང་པོ་ལྷག་མེད་དུ་སངས་རྒྱས་པ་ལགས་སོ༎  ༈  བླ་མ་ཏ་པི་ར་ཙ་དེ་ལ་སྲས་ར་སངས་ཀུ་མ་ར་ཙས་ཞུས་པས།  བླ་མ་དེའི་ཞལ་ནས།  བོན་འདི་ནི་སེང་གེའི་འོ་མ་དང་འདྲ་སྟེ།  སྣོད་ངན་གྱིས་མི་ཐུབ་ཀྱི།  གར་ཐོད་ཐོད་དུ་མ་སྟོན་ཅིག  འདི་ནི་རི་སྐམས་ཀྱི་ཆུ་དང་འདྲ་སྟེ་དཀོན་ནོ།  ཁྱུང་སྒོང་དང་འདྲ་སྟེ་རྙེད་པར་དཀའ་བས་ཆུད་མ་གསོན་ཅིག་གསུངས་སོ།  དེས་ནི་རིངས་སུ་ལོ་དགུ་ཉམས་སུ་བླངས་པས།  ཐུན་མོང་དང་མཆོག་གི་དངོས་གྲུབ་དུ་མ་བསྙེམས་སོ༎  ༈  བླ་མ་ར་སངས་ཀུ་མ་ར་ཙ་དེ་ལ།  མཆེད་པོ་ར་སངས་བསམ་གྲུབ་ཀྱིས་ཞུས།  བླ་མ་དེའི་ཞལ་ནས།  བོན་འདི་ནི་རྒྱ་མཚོའི་གཏིང་གི་རྡོ་དང་འདྲ་སྟེ་རྙེད་པ་དཀའ་འོ།  ནམ་མཁའི་གཞའ་ཚོན་དང་འདྲ་སྟེ་བརྟག་པ་དཀའ་འོ།  རི་གཟར་གྱི་རྦབ་དང་འདྲ་སྟེ་ཟིན་པ་དཀའ་འོ།  ཆུ་རྡོའི་དྲག་དང་འདྲ་སྟེ་འདྲེད་པས་རིམས་ཤིག་གསུངས་སོ།  དེས་གནས་མ་བཟུང་པར་རིའི་བུ་ལོ་གསུམ་ཙམ་བྱས་པས།  ཐུན་མོང་དང་མཆོག་གི་དངོས་གྲུབ་བསྙེམས་པ་ལགས་སོ།།  ༈  བླ་མ་ར་སངས་བསམ་གྲུབ་དེ་ལ།  ཞང་ཞུང་སད་ནེ་གའུས་ཞུས་པས།  རྒྱུད་ཀྱི་[30]བོན་འདི་བདག་ལ་མི་འཚལ་ཞུས་པས།  བླ་མའི་ཞལ་ནས།  ཁྱོད་ལ་མི་དགོས་ཏེ།  གང་ཟག་ཕྱི་མ་རྣམས་གང་ལ་མོས་མི་ཤེས་པས།  ཤེས་དགོས་གསུང་ནས་ཀུན་བསླབས་སོ།  བླ་མའི་ཞལ་ནས།  བོན་འདི་ནི་ཁྱུང་ཕྲུག་ཚར་བའམ།  སེང་ཕྲུག་རྩལ་རྫོགས་པའམ།  རིན་པོ་ཆེའི་དཀོར་མཛོད་བཀང་པ་དང་འདྲ་སྟེ།  རང་གི་དོན་ལས་གཞན་ལ་སྤེལ་བར་མི་འདུག  སྤེལ་ཀྱང་འཛད་པར་མི་འདུག་གསུངས་སོ།  དེས་བྲག་ཕུག་གི་གནས་སུ་ལོ་དྲུག་ཉམས་སུ་བླངས་པས།  ཐུན་མོང་དང་མཆོག་གི་དངོས་གྲུབ་བསྙེམས་པ་ལགས་སོ༎  ༈  བླ་མ་ཞང་ཞུང་སད་ནེ་གའུ་དེ་ལ།  གུ་རིབ་ལྷ་སྦྱིན་གྱིས་ཞུས།  བླ་མ་དེའི་ཞལ་ནས།  བོན་འདི་ནི་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་སྟེ།  རྙེད་པ་དཀའ་རྙེད་ནས་སྤྱི་བོར་བཞག་ཅིང་སྨོན་ལམ་བཏབ་ནས།  དགོས་འདོད་འབྱུང་བ་དང་འདྲའོ་གསུངས།  དེས་གྲོང་ཡུལ་དུ་མ་ཕྱིན་པར།  བྱ་ཚང་གི་གནས་སུ་ལོ་བཅུ་གཅིག་མི་ཚིག་གིས་བར་མ་ཆད་པར་བསྒོམས་ཤིང་།  ཉམས་སུ་བླངས་པས།  ནམ་མཁའ་ལ་བྱ་བཞིན་འཕུར་བ་དང་།  ཆབ་ལ་ཉ་བཞིན་གཤེགས་པ་དང་།  ཕུང་པོ་ལྷག་མ་མེད་པར་སངས་རྒྱས་སོ༎  ༈  བླ་མ་གུ་རིབ་ལྷ་སྦྱིན་ལ།  གུ་རིབ་དཔལ་བཟང་གིས་ཞུས་ནས།  [31]དེས་རི་འགྲིམས་ནས།  གནས་མ་བཟུང་པར་སྒྲོ་རྩ་ཅན་གྱི་བྲག་ལ་བསྒོམས་པས།  ཕུང་པོ་ལྷག་མེད་དུ་སངས་རྒྱས་སོ།  ༈  བླ་མ་གུ་རིབ་དཔལ་བཟང་ལ།  ར་སངས་ཁྲིན་ནེ་ཁོད་ཀྱིས་ཞུས་པས།  བླ་མའི་ཞལ་ནས།  མཁས་པར་བློ་སྦྱོང་བཙུན་པར་ཁྲིམས་མནོས་བྱ་བ་ཡིན་གསུངས་ནས།  རྒྱུ་འབྲས་ཀྱི་བོན་ཐམས་ཅད་གནང་ངོ་།  བླ་མའི་ཞལ་ནས།  གདམས་ངག་ཐོབ་ནས་སྣང་བ་ལ་མི་ཆགས་པ།  མ་མོ་བུ་ལ་དྲི་ལོག་པ་འདྲ་བ་ཞིག་མ་བྱུང་ན།  བོན་ཆུད་གསོན་པས་རེམས་ལ་འབོད་ཅིག་གསུངས་སོ།  དེས་ལྷོ་གཅེན་འཕྲོང་རོང་གི་རི་ལ།  སྟག་མི་ཟན་ཆིབས་ནས་འབྱོན་པའམ།  ཆབ་ལ་གྲུ་མེད་པར་གཤེགས་པའམ།  གྲུབ་རྟགས་དུ་མ་མངའ་བ་ལགས་སོ།།  ༈  བླ་མ་ར་སངས་ཁྲིན་ནེ་ཁོད་ཀྱིས།  སུམ་པའི་བོན་པོ་ཨ་བ་ལྡོང་ལ་བརྒྱུད།  དེས་རྒྱའི་བོན་པོ་གསལ་བ་འོད་ཆེན་ལ་བརྒྱུད་དོ།  དེ་གཉིས་ཀྱིས་སུམ་པ་དང་རྒྱའི་ཡུལ་དུ་བརྒྱུད་དོ།  དེས་ཇག་རོང་གསས་མཁར་ལ་གདམས་སོ།  དེ་ཡང་བླ་མ་ཞལ་རྒྱུད་པའི་གདམས་པ་དང་།  ཉམས་སུ་བླངས་པའི་གདམས་པ་དང་།  ཡིད་ཆེས་པའི་གདམས་པ་དང་།  གསུམ་གནང་པ་ལགས་སོ།  བླ་མ་ཇག་རོང་གི་ཞལ་ནས།  རྣལ་འབྱོར་པ་ལ་འདུག་ཚུལ་[32]གསུམ་ཡིན་ཏེ།  སེང་གེ་ལྟ་བུའི་རྣལ་འབྱོར་པ།  སྣང་བ་ལ་ཞེན་པ་ལོག་པ།  མ་མོ་བུ་མི་འདོད་པ་ལྟ་བུ་དང་།  རྒྱལ་པོ་ལྟ་བུའི་རྣལ་འབྱོར་པ།  སྣང་བ་ལ་སྤྱོད་ལ་མ་ཆགས་པ།  ཁྱུང་ནམ་མཁའ་ལ་ལྡིང་བ་ལྟ་བུ་དང་།  དུན་ཙེ་དུང་རྣ་ལྟ་བུའི་རྣལ་འབྱོར་པ།  སྣང་བ་ལ་རྨི་ལམ་ལྟ་བུར་འཛིན་ཆགས་དང་བྲལ་བའོ།  དེ་གསུམ་གང་འཐད་གྱིས་ཤིག་གསུངས།  ཁོང་གིས་ཁབ་སྲས་དང་མང་དུ་མཛད་དེ།  ཕུང་པོ་ལྷག་མ་མེད་པར་སངས་རྒྱས་སོ།  བླ་མ་དེས་སྲས་གསུམ་གྱི་བར་མ་ལ་གདམས་སོ།  ༈  བླ་མ་ཇག་རོང་གསས་མཁར་དེ་ལ།  ཁྱུང་པོ་ཨ་བ་ལྡོང་གིས་ཞུས།  བླ་མའི་ཞལ་ནས།  ཡང་ན་སྙིང་རུས་ཅན་ལ་ནད་བྱུང་བ་ལྟ་བུ་ཡིན་གྱི།  རྒྱལ་ཁམས་སུ་འཁྱོམས་ཤིག  ཡང་ན་སེང་གེ་གཟན་ཚོལ་བ་ལྟ་བུ་ཡིན་གྱི།  གངས་གོང་དང་གཡའ་གོང་འགྲིམས་ཤིག  ཡང་ན་རྒྱལ་པོ་ཡུལ་ཤོར་བ་ལྟ་བུ་ཡིན་གྱི།  དམན་ཆ་ཟུངས་ཤིག་གསུངས་སོ།  དེས་གད་དམར་སྟག་ཚང་དུ་ལོ་བརྒྱད་ཉམས་སུ་བླངས་པས།  ཐུན་མོང་དང་མཆོག་གི་དངོས་གྲུབ་དུ་མ་བསྙེམས་པ་ལགས་སོ༎  ༈  བླ་མ་ཁྱུང་པོ་ཨ་བ་ལྡོང་ལ།  ཁྱུང་པོ་བཀྲ་ཤིས་རྒྱལ་མཚན་གྱིས་ཞུས།  བླ་མའི་ཞལ་ནས།  རྗེས་མེད་རྡོ་ཐོག་ནས་བྱ་འཕུར་བ་ལྟ་བུའམ།  [33]ཐོགས་རྡུགས་མེད་པ་ནམ་མཁའི་ཐོག་ལྟ་བུའམ།  དངོས་པོ་མེད་པ་བར་སྣང་གི་སྨིག་རྒྱུ་ལྟ་བུའམ།  ཡ་ང་མེད་པ་ཁྱུང་ཕྲུག་ནམ་མཁའ་ལ་ལྡིང་བ་ལྟ་བུའམ།  དེ་ཙུག་མ་ཤེས་ན་བོན་མ་རྟོགས་པ་ཡིན་གསུངས་སོ།  དེས་ཞང་ཞུང་གི་ཡུལ་ས་ཏི་ཕུག་ཏུ།  ལོ་ཉི་ཤུ་རྩ་གཅིག་ཏུ་རི་དྭགས་ཐམས་ཅད་བཞོས།  གཅན་གཟན་ཐམས་ཅད་ཀྱིས་བཟའ་བཏུང་བསྐྱལ།  མཆོག་དང་ཐུན་མོང་གི་དངོས་གྲུབ་བསྙེམས་སོ༎  ༈  བླ་མ་ཁྱུང་པོ་བཀྲ་ཤིས་རྒྱལ་མཚན་དེ་ལ་དེའི་སྲས་ཁྱུང་པོ་ལེགས་མགོན་གྱིས་ཞུས།  བླ་མའི་ཞལ་ནས།  རིག་པ་གཏན་ལ་ཕེབས་པས་མི་འགྱུར་གཡུང་དྲུང་སྐུ།  ཤེས་པ་མ་བཅོས་རིན་ཆེན་གསེར་དང་འདྲ།  གང་ནས་མ་བྱུང་ནམ་མཁའི་མེ་ཏོག་འདྲ།  གང་ན་མི་གནས་བར་སྣང་གཞའ་ཚོན་འདྲ།  མཐའ་དབུས་བྲལ་བ་ནམ་མཁའ་འདྲ།  བོན་རྣམས་དེ་ལྟར་མ་རྟོགས་ན།  ནོར་བུ་རིན་ཆེན་རྙེད་ནས་སྟོར་བ་ཡིན་གསུངས་སོ།  དེས་མཚོ་རིའི་དོ་ལ།  ལོ་བརྒྱད་ཉམས་སུ་བླངས་པས།  ཐུན་མོང་དང་མཆོག་གི་དངོས་གྲུབ་བསྙེམས་པ་ལགས་སོ༎  ༈  བླ་མ་ཁྱུང་པོ་ལེགས་མགོན་དེ་ལ།  མ་ཧོར་སྟག་གཟིག་གིས་ཞུས་པས།  བླ་མའི་ཞལ་ནས།  ཕྱི་སྣང་བ་དང་ནང་རིག་པ་གཉིས་སུ་མ་མཆིས་ཀྱི།  [34]གཅིག་ཆོད་དུ་ཆོད་ཅིག  ཡང་ན་འབྲལ་མེད་ཡིན་གྱི་རྒྱ་ཆོད།  ཡང་ན་དངོས་མེད་ཡིན་གྱི་གང་དགར་ཞོག  ཡང་ན་ངེས་མེད་ཡིན་གྱི་ཅོག་གེ་ཞོག  གསུངས་ནས།  དེས་གངས་ཏི་སེ་ལ་ལོ་བཅུ་གཉིས་ཉམས་སུ་བླངས་པས།  ཡིད་ཙམ་མ་ཆེས་ནས་སླར་ལོག་སྟེ།  ཁྱུང་པོ་ལེགས་མགོན་ལ་ཞུས་པས།  བླ་མ་ལགས།  བདག་གིས་ལོ་འདི་ཙམ་ཞིག་ཉམས་སུ་བླངས་པས།  ད་རུང་ཡིད་གཏད་ཙམ་མ་བྱུང་ལགས།  ད་གདམས་པ་ཞིག་ཞུ་འཚལ་ཞུས་ནས།  གསེར་སྲང་བཅུ་ཐམས་པ་ཕུལ་ནས་ཞུས་པས།  བླ་མའི་ཞལ་ནས།  ཁྱོད་ཀྱི་གསེར་ངས་མི་འདོད་ཀྱི་གསུངས་ནས།  གསེར་ནམ་མཁའ་ལ་གཏོར་ནས།  གདམས་པ་གསལ་གདབ་པས།  བཟོད་གསེར་གྱི་རི་ལ་གཡུའི་ཕྲ་བཅུག་པས།  ནོར་གྱི་དབྱིག་ཏུ་རང་སེམས་རྟོགས་པ་ཆེ།  ཙི་ཙམ་ཕུལ་ཡང་དྲིན་ལ་འཁོར་བ་མེད་གསུངས་ནས།  ལོ་དྲུག་མི་དང་མ་འཕྲད་པར་བསྒྲུབས་པས་གྲུབ་བོ༎  ༈  བླ་མ་མ་ཧོར་སྟག་གཟིགས་དེ་ལ།  གུ་རིབ་སྣང་བཞེར་ལོད་པོས་ཞུས་ཤིང་གདམས་སོ།  དེའི་གོང་གདམས་པ་རྩིས་པོ་ཆེ་ཡང་མ་མཆིས་ཏེ།  འོ་ན་གདམས་པ་ལ་རྒྱུད་ཁུངས་མེད་ན་བོན་ཤན་མི་ཕྱེད་པས།  རྒྱུད་ཁུངས་གལ་ཆེའོ།  འདི་ནི་ཧོར་ཏི་ཆེན་པོ་ནས་རྒྱུད་[35]ཅིང་གྱེས་པའི་རྒྱུད་པ་རྐང་གཅིག་ཡིན་ནོ།  རྒྱུད་པ་འཁྲུག་ཅན་ཡང་ཟེར་རོ།  བླ་མའི་གདམས་པ་ཐོབ་མ་ཐོབ་འདིས་ཤེས་པ་ཡིན་ནོ།  རྫོགས་པ་ཆེན་པོའི་བོན་ལ།  བླ་མའི་ཞལ་ནས་རྒྱུད་པའི་བོན་དང་།  ཉམས་སུ་བླངས་པའི་གདམས་ངག་དང་།  མི་མ་ཡིན་ལ་གནང་བའི་གདམས་ངག་དང་གསུམ་མཆིས་སོ།  སྡུག་པ་ཀུན་ཡིད་བཅོས་ཀྱིས་ཤེས་པ་ཀྱལ་པ་སྟོང་པ་དང་འདྲ།  གདམས་པ་མེད་པའི་སྒོམ་ཆེན་ཀུན།  ལ་ཁའི་ཐོ་ཡོར་དང་འདྲའོ།  ཞེས་གདམས་རྒྱུད་དོ༎  ༈  གཉིས་པ་སྒོང་སྐྱེས་རྒྱུད་ཁུངས་ཀྱི་སྟོན་པ་ཡེ་གཤེན་གཙུག་ཕུད་ཀྱིས།  དོན་གྲུབ་ལེགས་པ་ཀླུའི་སྲས་ལ་རྒྱུད།  དེས་ཞང་ཞུང་ཁྲི་སྙ་སྟག་སྒྲོ་ལ་གདམས།  དེས་ཞང་ཞུང་གཡུ་ལོ་ལ་གདམས།  དེས་ཞང་ཞུང་ཁྲི་པ་ལ་གདམས་པ།  དེས་ཁྱུང་པོ་ལེགས་མགོན་ལ་གདམས།  དེས་མ་ཧོར་སྟག་གཟིག་ལ་གདམས།  དེས་གུ་རིབ་ཤིང་སླག་ཅན་ལ་གདམས།  དེས་སྣང་བཞེར་ལོད་པོ་ལ་གདམས་སོ༎  ༈  གསུམ་པ་རྫུས་སྐྱེས་ཅིར་ཡང་སྤྲུལ་པའི་སྟོན་པ་གསང་བ་འདུས་པ་དེས།  ལྷ་བོན་ཐོད་དཀར་ལ་གདམས།  དེས་ཡེ་གཤེན་བསམ་གྲུབ་ལ་གདམས།  དེར་གྱེར་སྤུངས་ལེགས་གྲུབ་ལ་གདམས།  དེས་རྒྱུང་ཡར་བཙད་པོ་ལ་གདམས།  [36]དེས་ཁྲི་སྲས་རྒྱལ་བ་ལ་གདམས།  དེས་ཞང་ཞུང་དགའ་རབ་ལ་གདམས།  དེས་ར་སངས་བསོད་ནམས་བརྩེག་ལ་གདམས།  དེས་ཞང་ཞུང་བཀྲ་ཤིས་རྒྱལ་མཚན་ལ་གདམས་སོ།  དེས་སྣང་བཞེར་ལོད་པོ་ལ་བརྒྱུད་དོ༎  ༈  གཉིས་པ་རྒྱུད་པ་འཁྲུག་མེད་རིང་རྒྱུད་མུ་ཆགས་སུ་རྒྱུད་པ་ལ་ཡང་བཞི།  སེམས་དཔའ་བརྡའི་རྒྱུད་པ་དང་།  རིག་འཛིན་རིག་པའི་རྒྱུད་པ་དང་།  གང་ཟག་སྙན་ཁུངས་ཀྱི་རྒྱུད་པ་དང་།  མཁས་པ་ལོ་པཎ་གྱི་རྒྱུད་པའོ༎  ༈  དང་པོ་ནི།  མངལ་སྐྱེས་སྤྲུལ་པའི་སྟོན་པ་གཤེན་རབ་དེས།  ལྷ་རབ་འོད་ཀྱི་སྲས་ཡོངས་སུ་དག་པ་ལ་བརྒྱུད་དེ།  བླ་མ་དེ་ཡང་དགོངས་པ་མཁའ་ལྟར་དུ་དག་པས།  ཐུན་མོང་གི་དངོས་གྲུབ་མཁའ་ལ་འཕུར་བ་དང་།  ལྗགས་མཆིལ་གཏོར་བས།  ས་ལ་མེ་ཏོག་འཁྲུངས་པར་ནུས།  མཆོག་གི་དངོས་གྲུབ་ཐབས་ཤེས་གཉིས་སུ་མེད་པའི་ངང་དུ་སངས་རྒྱས་སོ༎  ༈  དེས་བྲམ་ཟེ་ལྷ་བྱིན་མཛེས་ཀྱི་སྲས་བུ་ཀླུ་བོན་བ་ནམ་ལ་བརྒྱུད་དེ།  བླ་མ་དེ་ཡང་དགོངས་པ་དབྱིངས་ལྟར་གཡོ་བ་མེད་པས།  ཐུན་མོང་གི་དངོས་གྲུབ་དངོས་སུ་ཀླུ་ལ་བོན་འཆད་ཅིང་།  ཆུ་ལ་བྱིང་བ་མེད་པ་དང་།  མཆོག་གི་དངོས་གྲུབ་སྐུ་ལུས་འོད་ཟེར་དུ་འཕྲོས་ནས་སངས་རྒྱས་སོ༎  ༈  དེས་རྒྱལ་པོ་ཁྲི་ལྡེ་འོད་ཀྱི་[37]སྲས་མི་བོན་ཁྲི་ལྡེ་ཟམ་བུ་ལ་བརྒྱུད་དེ།  བླ་མ་དེ་ཡང་དགོངས་པ་ངང་ཉིད་སྤྲོས་དང་བྲལ་བས།  ཐུན་མོང་གི་དངོས་གྲུབ་མེ་ཏོག་གི་ཆར་འབེབས་ཤིང་།  ཏིང་འཛིན་མེ་ཡིས་ལོག་ལྟ་བསྲེག་པར་ནུས།  མཆོག་གི་དངོས་གྲུབ་སྐུ་ལུས་ཟག་མེད་ཀྱི་དབྱིངས་སུ་སངས་རྒྱས་སོ༎  ༈  དེས་བ་ནམ་སྐྱོལ་པོ་ལ་བརྒྱུད་དེ།  བླ་མ་དེ་ཡང་དགོངས་པ་མི་རྟོག་ཀློང་ན་གནས་པས།  ཐུན་མོང་གི་དངོས་གྲུབ་ལྷས་གསོལ་ཟས་འདྲེན་ཞིང་།  གདུག་པ་ཅན་དབང་དུ་སྡུད་པར་ནུས།  མཆོག་གི་དངོས་གྲུབ་ཡེ་ཤེས་ལྷ་དང་གཉིས་སུ་མེད་དོ༎  ༈  དེ་ཡིས་སྲས་ཁྲི་ཤོ་རྒྱལ་བ་ལ་བརྒྱུད་དེ།  བླ་མ་དེ་ཡང་དགོངས་པ་རོལ་པ་རྩལ་དུ་ཤར་བས།  ཐུན་མོང་གི་དངོས་གྲུབ་ཏིང་འཛིན་ཟས་སུ་གསོལ་ཞིང་།  ཁམས་ཀྱི་ཟས་མི་དགོས།  མཆོག་གི་དངོས་གྲུབ་སྣང་སྟོང་གཉིས་སུ་མེད་པར་སངས་རྒྱས་སོ།  འདི་ཡན་ཆད་སྐུ་ཚེ་ལ་ངེས་པ་མེད་དེ།  སྐྱེ་ཤི་རང་དབང་ཅན་ཡིན།  རྒྱལ་བའི་རྣམ་སྤྲུལ་དུ་གསལ་ལོ༎  ༈  གཉིས་པ་ནི་རིག་འཛིན་རིག་པའི་རྒྱུད་པ་ནི།  ཁྲི་ཤོ་རྒྱལ་བས་ར་སངས་བསམ་གྲུབ་ལ་བརྒྱུད་དེ།  བླ་མ་དེ་ཡང་དགོངས་པ་མཁའ་ལྟར་དག་པས།  ཐུན་མོང་གི་དངོས་གྲུབ་ཆུ་བོ་གྱེན་ལ་ཟློག་ཅིང་།  བ་ཝང་རྟ་རུ་ཞོན་པར་[38]ནུས།  མཆོག་གི་དངོས་གྲུབ་འོད་ཀྱི་སྐུ་རུ་སངས་རྒྱས་སོ༎  ༈  དེས་དར་མ་ཤེས་རབ་ལ་བརྒྱུད་དེ།  བླ་མ་དེ་ཡང་དགོངས་པ་ཀློང་ལྟར་གཡོ་བ་མེད་པས།  ཐུན་མོང་གི་དངོས་གྲུབ་ས་བདག་ཀླུ་གཉན་བྲན་དུ་འཁོལ་བ་དང་།  སྐུ་ལུས་དུ་མར་སྤྲུལ་ནུས།  མཆོག་གི་དངོས་གྲུབ་སྐུ་ལུས་མ་བོར་བར་དབྱིངས་སུ་སངས་རྒྱས་སོ༎  ༈  དེས་དར་མ་འབོད་དེ་ལ་བརྒྱུད་དེ།  བླ་མ་དེ་ཡང་དགོངས་པ་སྐུ་གསུམ་ལྷུན་གྲུབ་ཀྱི་རང་ས་ཟིན་པས།  ཐུན་མོང་གི་དངོས་གྲུབ་གསེར་བཙོ་འཕེན་པ་དང་དུག་སྨན་དུ་བསྒྱུར་བར་ནུས།  མཆོག་གི་དངོས་གྲུབ་སྐུ་ལུས་འོད་དུ་ཡལ་ནས་སངས་རྒྱས་སོ༎  ༈  དེས་ཞང་ཞུང་ཁྲི་འཕན་ལ་བརྒྱུད་དེ།  བླ་མ་དེ་ཡང་དགོངས་པ་འཆོར་མེད་གཟུངས་དང་ལྡན་པས།  ཐུན་མོང་གི་དངོས་གྲུབ་མུར་མཛེ་སྤྱན་གྱིས་གཟིགས་པས་སོས་ནུས།  ཏིང་ངེ་འཛིན་གྱི་ཟས་ཀྱིས་འཚོ།  མཆོག་གི་དངོས་གྲུབ་སྐུ་ལུས་ནམ་མཁའ་ལ་འཇའ་ཡལ་བ་ལྟར་སངས་རྒྱས་སོ༎  ༈  དེས་མུ་ཡེ་ལྷ་རྒྱུང་ལ་བརྒྱུད་དེ།  བླ་མ་དེ་ཡང་དགོངས་པ་རྩ་བྲལ་གྱི་ངང་ལ་གནས་པས།  ཐུན་མོང་དངོས་གྲུབ་ལྷ་སྲིན་བྲན་དུ་འཁོལ་བ་དང་།  ཐེལ་རང་དངོས་སུ་སྒྲོལ་བར་ནུས།  མཆོག་གི་དངོས་གྲུབ་སྐུ་ལུས་ས་ལ་མ་བཞག་པར་[39]མཁའ་སྤྱོད་དུ་གཤེགས་སོ༎  ༈  དེས་རྨ་གཤེན་ལེགས་བཟང་ལ་བརྒྱུད་དེ།  བླ་མ་དེ་ཡང་དགོངས་པ་སྐྱོན་མེད་དག་པས།  ཐུན་མོང་གི་དངོས་གྲུབ་ཉི་ཟེར་ལ་ན་བཟའ་འགེལ་བ་དང་།  རི་སྐམས་ལ་ཆུ་འདོན་པར་ནུས།  མཆོག་གི་དངོས་གྲུབ་ཡི་དམ་ལྷ་དང་དབྱེར་མེད་དོ།  དེ་ཡན་གྱི་རྒྱུད་པ་རྣམས་ཀྱི་འགྲོ་དོན་རྫོགས་ནས་མྱ་ངན་འདས་དུས་སུ།  སྐུ་ལུས་ས་ལ་མ་བོར་འོད་ཀྱི་རང་བཞིན་དུ་སངས་རྒྱས་སོ༎  ༈  གསུམ་པ་གང་ཟག་སྙན་ཁུངས་ཀྱི་རྒྱུད་པ་ནི།  རྨ་གཤེན་ལེགས་བཟང་གིས་གྱེར་གཤེན་སྟག་ལྷ་ལ་བརྒྱུད་དེ།  བླ་མ་དེ་ཡང་དགོངས་པ་སྐྱེ་འགག་གཉིས་མེད་དུ་རྟོགས་པས།  ཐུན་མོང་གི་དངོས་གྲུབ་སྐུ་ལུས་དུ་མར་སྤྲུལ་པ་དང་།  ཉི་ཟེར་ལ་ཞོན་ནས་གླིང་བཞིར་བསྒྲོད་ནུས།  མཆོག་གི་དངོས་གྲུབ་སྐྱེ་འཆི་མེད་པའི་རང་ས་ཟིན་ནོ༎  ༈  དེས་ར་སང་གཡུང་དྲུང་གསས་ལ་བརྒྱུད་དེ།  བླ་མ་དེ་ཡང་དགོངས་པ་མངོན་དུ་གྱུར་པས།  ཐུན་མོང་གི་དངོས་གྲུབ་གཡག་རྒོད་དངོས་སུ་འགེལ་ཞིང་།  མཆོག་གི་དངོས་གྲུབ་བོན་ཉིད་གཡོ་བ་མེད་པའི་ངང་ལ་གནས་སོ༎  ༈  དེས་ར་སངས་གཡུང་འཕན་ལ་བརྒྱུད་དེ།  བླ་མ་དེ་ཡང་དགོངས་པ་སྒོམ་མེད་ཆེན་པོར་རྟོགས་ནས།  ཐུན་མོང་གི་དངོས་གྲུབ་[40]རྒྱ་མཚོ་མཐུ་བར་འདྲིལ་བ་དང་།  རི་བོ་ཟོར་དུ་འཕེན་པར་ནུས།  མཆོག་གི་དངོས་གྲུབ་ས་ལམ་མ་བསྒྲོད་པར་གཅིག་ཆར་དུ་སངས་རྒྱས་སོ༎  ༈  དེས་དགེ་འཕར་དོན་གྲུབ་ལ་བརྒྱུད་དེ།  བླ་མ་དེ་ཡང་དགོངས་པ་སྟོང་གསལ་མཐའ་དང་བྲལ་བས།  ཐུན་མོང་གི་དངོས་གྲུབ་མངོན་ཤེས་རྩལ་རྣམས་རྫོགས་ནས་ཕ་རོལ་གྱི་སེམས་ཤེས་པ་དང་།  ལྐོག་འགྱུར་སྣ་ཚོགས་དགོངས།  མཆོག་གི་དངོས་གྲུབ་ཡེ་སངས་རྒྱས་པའི་ངང་ལ་གཡོ་བ་མེད་དོ།།  ༈  དེས་གྱེར་སྤུངས་དགེ་འཕེན་ལ་བརྒྱུད་དེ།  བླ་མ་དེ་ཡང་དགོངས་པ་མཉམ་ཉིད་རྟོགས་པས།  ཐུན་མོང་གི་དངོས་གྲུབ་བཙོ་དམར་མདའ་ལྟར་འཕེན་པ་དང་།  ལྷ་སྲིན་བྲན་དུ་འཁོལ་ནུས།  མཆོག་གི་དངོས་གྲུབ་དམིགས་མེད་ཀྱི་ངང་ལ་སངས་རྒྱས་སོ༎  ༈  དེས་སྲས་དགེ་རྒྱལ་ལ་བརྒྱུད་དེ།  བླ་མ་དེ་ཡང་དགོངས་པ་དོན་དམ་མངོན་དུ་གྱུར་པས།  ཐུན་མོང་གི་དངོས་གྲུབ་ས་རྡོ་རི་བྲག་ལ་ཐོགས་པ་མེད།  མཆོག་གི་དངོས་གྲུབ་དོན་གཉིས་མཐར་ཕྱིན་ཏེ་སངས་རྒྱས་སོ༎  ༈  དེས་ཞང་ཞུང་རྣམ་རྒྱལ་ལ་བརྒྱུད་དེ།  བླ་མ་དེ་ཡང་རང་རིག་མངོན་དུ་གྱུར་པས།  ཐུན་མོང་གི་དངོས་གྲུབ་རྩ་རླུང་ལ་མངའ་བསྙེམས་ཤིང་།  ཐིག་ལེ་ལ་རང་དབང་ཐོབ།  མཆོག་གི་དངོས་གྲུབ་འཁོར་[41]འདས་དབྱེར་མེད་དུ་རྟོགས་ཏེ་སངས་རྒྱས་སོ༎  ༈  དེས་མུ་རྒྱུང་དཀར་པོ་ལ་བརྒྱུད་དེ།  བླ་མ་དེ་ཡང་བཟུང་འཛིན་འཁྲུལ་པ་ཞིག་ནས།  ཐུན་མོང་གི་དངོས་གྲུབ་སྐུ་གསུང་ཐུགས་ལས་སྤྲུལ་པ་བསམ་འདས་འགྱེད་ནུས།  མཆོག་གི་དངོས་གྲུབ་བརྗོད་མེད་ཆེན་པོའི་ངང་ལ་སངས་རྒྱས་སོ༎  ༈  དེས་ཧོར་ཏི་ཆེན་པོ་ལ་བརྒྱུད་དེ།  བླ་མ་དེ་ཡང་མཁས་ཤིང་གྲུབ་བ་བསྙེམས་པས།  ཐུན་མོང་གི་དངོས་གྲུབ་མི་བསྙེལ་བའི་གཟུངས་དང་ལྡན་ཞིང་།  ཐེག་དགུ་མཁྱེན་པ།  མཆོག་གི་དངོས་གྲུབ་སྐྱེ་ཤི་མེད་པར་རྒྱུན་ཞུགས་ཀྱིས་འགྲོ་དོན་མཛད་དོ།  དེ་ཡན་ཆད་ནི།  སངས་རྒྱས་འགྲོ་དོན་ལ་རྣམ་སྤྲུལ་དུ་བྱོན་པ་ཡིན་པས།  མཁྱེན་བརྩེའི་ཡོན་ཏན་དང་གྲུབ་པའི་དོན་རྟགས་དུ་མ་དང་ལྡན་ཞིང་།  རྫུ་འཕྲུལ་ཕྱོགས་བཅུར་འགྱེད།  འཁོར་བ་རྩད་ཆོད་ཁྱད་པར་དོན་གྱི་རིག་འཛིན་ཡིན་པས།  མྱ་ངན་ལས་འདས་དུས་ཕུང་པོ་ས་ལ་མི་འབོར།  རྫུ་འཕྲུལ་སྟོབས་ཀྱིས་འདས་སོ༎  ༈  བཞི་པ་མཁས་པ་ལོ་པཎ་གྱི་རྒྱུད་པ་ནི།  ཧོར་ཏི་ཆེན་པོ་ནས་དོན་ཀུན་གྲུབ་པ་ལ་བརྒྱུད་དེ།  བླ་མ་དེས་རྩ་བྲལ་གྱི་ལྟ་བ་རྟོགས།  དེས་ར་སངས་འཕན་རྒྱལ་ལ་བརྒྱུད་དེ།  བླ་མ་དེས་གསལ་སྟོང་གི་སྒོམ་པ་ལ་མངའ་བསྙེམས།  དེས་གུ་རིབ་གསས་[42]དགའ་ལ་བརྒྱུད་དེ།  བླ་མ་དེ་ནི་རོ་སྙོམས་སྤྱོད་པ་སྐྱོངས༎  ༈  དེས་ཟླ་བ་རྒྱལ་མཚན་ལ་བརྒྱུད་དེ།  བླ་མ་དེ་ནི་བོན་ཉིད་རང་ས་ཟིན།  དབུ་རྒྱན་གྱི་བླ་མ་བཞི་པོ་དེ་ཡང་།  ཐུན་མོང་གི་དངོས་གྲུབ་ཆུ་ལ་མི་བྱིང་བ་དང་།  མཁའ་ལ་འཕུར་བ་དང་།  ཕ་བོང་རྟར་ཞོན་པ་དང་།  ཆུ་བོ་གྱེན་ལ་བཟློག་པ་ལས་སོགས་ལ་ཐོགས་པ་མེད།  མཆོག་གི་དངོས་གྲུབ་རྟོག་མེད་ཆེན་པོ་མངོན་དུ་གྱུར་ནས་སངས་རྒྱས་སོ།  དེས་ནི་ལྷ་བན་ཡོངས་སུ་དག་པ་ནས་བརྒྱུད་པ་འཁྲུག་མེད་དོ།  གདམས་པ་ཐམས་ཅད་ཀྱི་མཐའ་ནི་སྣང་བཞེར་ལོད་པོ་ལ་བཞག་གོ  དེ་ལྟར་ཉི་ཤུ་རྩ་བཞི་ནི།  གོང་མས་འོག་མ་ལ་ཡི་གེ་རིས་སུ་མ་བསྟན་ཞིང་།  ཚིག་གིས་སྙན་དུ་བརྒྱུད་དེ།  དེ་དག་གི་ཡོན་ཏན་བསམ་གྱིས་མི་ཁྱབ།  ཀུན་བརྟགས་ཀྱི་སྒྲིབ་པའི་ས་བོན་དང་བཅས་པ་བྱང་།  ཤེས་རབ་ཀྱིས་བདེན་པ་མངོན་སུམ་དུ་གཟིགས།  འཁོར་བའི་ས་ལས་འཕགས།  གཡུང་དྲུང་ཐེག་པའི་ས་ནོན།  ནམ་མཁའ་ལ་བྱ་བཞིན་འཕུར།  ཆུ་ལ་ཉ་བཞིན་འཕྱོ།  ས་རྡོ་རི་བྲག་ལ་ཐོགས་མེད་དུ་འཛུལ།  ལོ་བརྒྱ་ལོན་ནས་བཅུ་དྲུག་ལོན་པར་ཕྱིར་ལ་སྒྱུར།  ལོ་སྟོང་དང་དྲུག་བརྒྱ་ནས་སེམས་ཅན་གྱི་དོན་དུ་འཆི་འཕོའི་ཚུལ་སྟོན་པ་འམ།  བསྐལ་པ་མང་པོར་བཞུགས་ཀྱང་།  [43]ཤིན་ཏུ་གཞོན་ཞིང་འཆི་འཕོ་མེད་པ་དང་།  ལོངས་སྐུ་དང་སྤྲུལ་སྐུའི་རྒྱལ་ཚབ་བྱེད་ཅིང་དེ་དག་གི་ཚུལ་གྱིས་ཞིང་ཁམས་དཔག་ཏུ་མེད་པར།  སྐུ་དང་ཕྲིན་ལས་དཔག་ཏུ་མེད་པས།  སེམས་ཅན་དཔག་ཏུ་མེད་པའི་དོན་མཛད་པ་ལས་སོགས་དུ་མར་བཤད་དོ༎  ༈  གཉིས་པ་ཉེ་རྒྱུད་ཐོག་བབས་ནི།  རྣམ་སྤྲུལ་འགྲོ་དོན་གྱི་རྒྱུད་པ་ལ་དྲུག་སྟེ།  སྤྲུལ་སྐུ་དྲིན་ཅན་གཉིས།  ཞང་ཞུང་སྨར་གྱི་གྲུབ་ཆེན་དྲུག  སྨད་ལུགས་ཀྱི་བླ་མ་ལྔ།  སྟོད་ལུགས་ཀྱི་བླ་མ་དྲུག  བྱང་རྒྱུད་ཀྱི་བླ་མ་དགུ།  ལྷོ་རྒྱུད་ཀྱི་བླ་མ་བཅུ་གཅིག་གོ  ༈  །དང་པོ་བླ་མ་དེའི་སློབ་མ་ནི།  དཔོན་ཆེན་ཏ་པི་ར་ཙའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡབ་ར་སངས་ཀླུ་རྒྱལ།  ཡུམ་ཤེས་རིག་གསལ་ཡིན།  དེའི་སྲས་ཏ་པི་ར་ཙ་ཞང་སྐད་ཡིན་ནོ།  བོད་སྐད་དུ་རྒྱལ་པོའོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  ཡབ་ར་སངས་ཀླུ་རྒྱལ་དང་།  དཔོན་ཆེན་ར་སངས་གཉིས་ལ་ཡང་བོན་ཞུས།  ཁྱད་པར་གང་ཟག་ཉི་ཤུ་རྩ་བཞིའི་གཞུག  ཚེ་སྤུངས་ཟླ་བ་རྒྱལ་མཚན་ལ།  བཀའ་རྒྱུད་ཉམས་རྒྱུད་རྫོགས་པར་ཞུས་སོ།  གསུམ་པ་ས་གནས་ཁྱད་པར་ཅན་གང་[44]དུ་བརྟེན་པའི་ཚེ་དུ་བཞུགས་པ་ནི།  སྟག་ཐབས་སེང་གེའི་བྲག་ལ་དཀའ་བ་སྤྱད་དེ།  ལོ་དགུའི་མི་ཚིག་གིས་བར་མ་ཆད་པར་ཉམས་སུ་བླངས།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  མཆོག་དང་ཐུན་མོང་གི་དངོས་གྲུབ་མ་ལུས་པར་བསྙེམས་ནས།  ཕུང་པོ་ལྷག་མེད་དུ་སངས་རྒྱས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བདག་དོན་དུ་བོན་སྐུ་མངོན་དུ་གྱུར་ནས།  གཞན་དོན་དུ་སྤྲུལ་པའི་སྐུ་བྱིས་པར་ཞང་སྐད་ཀྱི་ཏ་པི་ར་ཙ་ཟེར་བར་སྤྲུལ།སྤྲུལ་ནས།  རྣམ་མཁྱེན་གྱི་ཡེ་ཤེས་ཐོབ།  སྐུ་མ་ངེས་པ་དུ་མར་སྤྲུལ།  སྐལ་ལྡན་གྱི་རྒྱུད་གཅིག་ཆར་དུ་གྲོལ་བ་ལགས་སོ།  ཡོན་ཏན་དུ་མ་དང་ལྡན་ནོ༎  ༈  བླ་མ་དེའི་སློབ་མ་ནི།  གྱེར་སྤུངས་ཆེན་པོ་སྣང་བཞེར་ལོད་པོའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུད་ནི།  གདུང་རུས་གུ་རིབ་ཡིན།  ཡབ་གུ་རིབ་འབུམ་མེ་དང་།  ཡུམ་མང་འོར་ཟ་སྒྲོན་ནེ་བྱ་བ་ཡིན།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ཞེ་ན།  དགུང་ལོ་བཅུ་གསུམ་ལོན་པ་དང་བོན་སྒོར་ཞུགས།  བཞི་བཅུ་ཞེ་བདུན་པ་ལ་སྤྲོས་མཐའ་བཅད་པའི་དུས་ན།  ཚེ་སྤུངས་ཟླ་བ་རྒྱལ་མཚན་ལ་ཟང་ཟིང་གི་ལོངས་[45]སྤྱོད་མང་པོ་ཕུལ།  མ་མིག་གི་ནུབ་ཕྱོགས་བྲག་རོང་དཀར་པོའི་གསེབ་ཏུ་ངོ་སྤྲོད་ལྔའི་གདམས་པ་བཏབ་ནས།  གྱེར་སྤུངས་ཆེན་པོས་འདི་སུ་ལ་ཡང་མི་སྟོན་ལགས་ཞུས་པས།  བླ་མའི་ཞལ་ནས།  སྣོད་ལྡན་བྱུང་ན་བརྒྱ་ལ་ཡང་སྟོན་ཅིག་གསུངས་སོ།  གསུམ་པ་ས་གནས་ཁྱད་པར་ཅན་གང་དུ་བསྟན་པའི་ཚེ་དུ་བཞུགས་པ་ནི།  ཡུལ་ད་རོག་ཡིན།  མཚོ་སྨན་ལས་སོགས་མི་དང་མི་མིན་འདུ།  ས་དེར་དཀའ་བ་སྤྱད་ཚུལ་ནི།  ལོ་གཅིག་མཚོ་གླིང་གི་དོ་ལ་དཔོན་སློབ་གཉིས་ཀྱིས།  སྐུ་རྒྱགས་ཆ་རྐྱེན་དང་བཅས་ནས་བཞུགས་སོ།  གྱེར་སྤུངས་ཀྱིས་གསོལ་གྱི་གཞུག་ཏུ་ཟན་ཏིང་རེ་བཞག  དེ་ནས་མཚོ་རུལ་ཏེ།  ཡང་ཟན་ཏིང་གི་གཞུག་ལ་འཇམ་རེ་མཛད་ནས།  དཔོན་སློབ་གཉིས་པོས་གསོལ།  འཇམ་གྱི་གཞུག་གི་རྩིག་མ་རེ།  དབུ་བསྔས་ཀྱི་བྲག་ལ་ཕོ་ཡིན་བཞག  ཡང་མཚོ་རུལ།  བྲག་ངོས་ཀྱི་འཇམ་རྩིགས་བྲད་ནས།  དེ་ཆུ་ལ་བཏབ་ཀྱིན་གསོལ་ནས།  ལོ་གསུམ་སོང་བ་དང་།  ཕྱག་ཕྱི་བའི་བསམ་པས།  ངེད་དཔོན་སློབ་གཉིས་ཀར་ནི་ནམ་ཀྱང་འགྲོངས་ནི་འགྲོངས་པར་འདུག་དང་ལ་ཁོ་རང་མཆོངས་ནས་རོ་ཞིག་བྱེད་བསམ་སྟེ།  གྱེར་སྤུངས་ལགས་མི་ཡི་རོ་བསམ་པ་ཞིག་གདའ་སྟེ་ཞུས་པས།  [46]ཁྱོད་དེ་ལ་ཐུག་གམ་གསུངས།  ཐུག་ལགས་སོ་ཞུས་པས།  འོ་ན་དོ་འདི་ལ་བསྐོར་ལ་ཅི་འདུག་ལྟོས་གསུངས།  ཁོས་ཕྱིན་པས་རྐྱང་གཅིག་གི་རོ་ཞིག་གདའ་ཞུས་པས།  དེ་འུ་བུ་གཙང་རིགས་བརྟེན་པས་ཟ་མི་ཉན་གསུངས།  དེ་ནས་ཞག་འགའ་ནས་ཕྱིན་པས།  བུད་མེད་ལྦ་བ་ལོག་པའི་རོ་ཞིག་གདའ་ཞུ་བ་ཕུལ་བས།  བཤུལ་ཆགས་ཀྱི་ཤ་ཟ་མི་ཉན།  ཆ་ཆོ་ཚོ་བསྡེགས་གསུངས།  གྱེར་སྤུངས་ཅི་མཛད་པ་ཡིན་བསམ་སྟེ།  སྔ་གྲོ་ཞིག་འགྲོ་ས་ནི་མེད་བསམ་སྟེ་སྐྲག་གོ  གྱེར་སྤུངས་ལ་འཇུས་ལ་མིག་ཚུམ་ཞིག་གསུངས།  ཡུན་རིང་ཞིག་ཕྱིན་ནས།  ཁོས་མེ་ལྕགས་ལུས་བསམ་སྟེ།  མིག་ཕྱེ་ནས་ཕྱི་ལ་བལྟས་པས།  བུད་མེད་རྒྱན་གོས་ཅན་གཅིག་སྣམ་བུ་དཀར་པོ་གཅིག་འགྲིལ་གྱིན་འོང་གིན་འདུག  སྔ་སོར་བལྟས་པས།  སྔར་གྱི་བུད་མེད་འདྲ་བ་གཅིག་གིས།  སྣམ་བུ་དཀར་པོ་གཅིག་བརྐྱང་པའི་སྟེང་ན།  ཁོང་དཔོན་སློབ་འབྱོན་གྱིན་འདུག  ཁོས་མིག་བལྟས་མ་ཐག་སྣམ་བུ་འཐེན་ནས་གར་སོང་ཆ་མེད།  ཆུ་འཐོན་ཁ་རུ་ཆུ་ལ་སུབས་སོ།  དེ་ནས་བྱང་རེ་ཁྱིམ་པ་མང་པོས་མཐའ་བསྐོར་ཏེ་འདུག་ནས།  རུ་ཁྲོད་ན་ངེད་གྱེར་སྤུངས་ཡིན་བྱས་པས།  ཤ་ཡང་ཟད།  སྤུ་ཡང་སྐྱེས།  ངོ་མི་ཤེས་པར་སོང་པས།  ཁོང་པ་ན་[47]རེ་གྱེར་སྤུངས་གྲོངས་ནས་ལོ་མང་།  ཁྱེད་མིན་ཟེར་རོ།  སྔར་གྱི་ལོ་རྒྱུས་རྣམས་བཤད་པས།  ཡིད་ཆེས་ནས་དང་ལ་ཐལ་ཆུ་དྲངས།  དེ་ནས་ར་དཀར་འབྲི་དཀར་གྱི་འོ་མ་དྲངས།  དེ་རྗེས་ཞག་འགའ་ནས།  གསོལ་ཟས་ཚད་ལ་ཞུས་པས།  སྐུ་ཚད་ལ་སོས་སོ།  བརྟེན་པའི་ཚེ་ནི་ལྔ་བརྒྱ་བདུན་ཅུ་རྩ་གསུམ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  བསམ་ལས་འདས་པ་མངའ་ནའང་།  སྤུ་བྱ་བ་གསེར་སྲང་གང་ལ་ལོ་གསུམ་སྔགས་ན།  བོད་ཁམས་ཕུང་།  ཁྱུང་བྱ་བ་སྲང་ཕྱེད་ལ་ཟླ་བ་གསུམ་སྔགས་ན།  རྒྱལ་པོ་འཁོར་བཅས་ཕུང་།  ཁྱུང་ཟ་མཚོ་རྒྱལ་གྱིས་ཞུ་ནན་ཕུལ་ནས།  བསྟན་པ་ལ་དགོངས་ནས།  རྔུབ་བྱ་བ་གསེར་ཞོ་གང་ལ་སྔགས་ཏེ་ཞག་བདུན་སྒྲུབ།  སུམ་ཆ་སྲོད་ལ་འཕང་།  ཡར་ལུང་གི་མཚོ་སྐམས་ཀླུ་བྲོས།  སུམ་ཆ་ནམ་ཕྱེད་ལ་འཕང་།  ཡར་ལུང་སྤུངས་པོ་རིའི་ཤ་བ་གཉིས་བསད།  ལྔ་རིང་ཀྱི་རི་ཡོད།  སུམ་ཆ་ཐོ་རང་ལ་འཕང་པས།  རྒྱལ་པོ་ཁྲི་སྲོང་སྡེ་བཙན་བསྙུང་གི་ཟིན།  ཞབས་སྤྱི་ཐོག་བླངས་པས་དབང་དུ་འདུས།  བཀའ་བཞིན་བསྒྲུབས་ནས།  རྫོགས་པ་ཆེན་པོ་ཞང་ཞུང་སྙན་རྒྱུད།  གེ་ཁོད་མེ་རི་ལས་སོགས་སྐོར་རྣམས་དང་།  [48]རྒྱལ་པོའི་སྟོང་ཚད་ལ་ཕུལ་རྟིང་།  རྒྱལ་པོ་ལིག་མི་རྐྱའི་སྐུ་ཚབ།  བླ་རི་གངས་ཏི་སེའི་མགུལ་དུ།  གསེར་གྱི་མཆོད་རྟེན་ལིག་མི་རྐྱའི་སྐུ་ཚད་ཅིག་བཞེངས་པ།  བོན་རྣམས་སོ་སོ་ལ་བཞུགས་སུ་འཇུག་པ།  གུ་རིབ་ཀྱི་མི་སྡེ་ལ་གཡས་གྲལ་དང་ཁྲལ་མི་བསྐོད་པ།  རྒྱལ་པོ་ཁྲི་སྲོང་གི་ཁས་བླངས་དམ་དུ་བཅས་པས།  ད་ལྟ་ཡང་བོན་ཞང་ཞུང་སྙན་རྒྱུད་གཏེར་དུ་མ་ནུབ་ཅིང་།  བྱིན་རླབས་ཆེ་བ་ཡང་དེ་ཙུག་ལགས་སོ།  རྒྱས་པ་ཟུར་ན་ཡོད།  བོན་ཟབ་མོ་འདི་ཡི་བཀའ་གསུང་ཞིག་བཙལ་དགོངས་ནས།  ཤངས་ཀྱི་གད་པ་འགྲོད་ཤོལ་དུ།  བཙོའི་སྒྲུབ་པ་མཛད་དེ།  སྲིད་པའི་ཕོ་རིགས་ཐམས་ཅད་དབང་དུ་བསྡུས།  དེ་དུས་དབང་ཆེན་གྱི་རྒྱལ་པོ་ཉི་པང་སད་ཀྱི་སྲོག་སྙིང་ཕུལ་ཏེ།  གྱེར་སྤུངས་རྣམས་ཀྱིས་མ་བསྒྲུབས་པར་ལས་བྱེད་ཅིང་།  བསྟན་པ་སྲུང་བར་ཁས་བླངས།  སྲིད་པའི་མོ་རིགས་ཐམས་ཅད་དབང་དུ་བསྡུས།  སྨན་ཀུ་མ་ར་ཙས་སྲོག་སྙིང་ཕུལ།  མ་བསྒྲུབས་པར་ལས་བྱེད་བསྟན་པ་སྲུང་ངོ་།  སྐུ་མ་ངེས་པ་ཤེལ་གྱི་རྣ་རུ་འོད་འཕྲོ་བ་ལས་སོགས་ཅིར་ཡང་སྤྲུལ་ལོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  ཚེ་སྤུངས་ཟླ་བ་རྒྱལ་མཚན་ལས་སོགས་མཁས་གྲུབ་མང་པོ་ལ་སྒྲོས་འདོགས་བཅད།  ཐེག་དགུ་[49]ཐུགས་སུ་ཆུད།  མཁས་པར་བློ་སྦྱངས།  བཙུན་པོར་ཁྲིམས་བསྲུངས།  མེ་རི་ཐིས་ལས་སོགས་བསྒྲུབས་པས།  མཐུ་དང་རྫུ་འཕྲུལ་དང་ལྡན།  དཀའ་བ་མང་པོ་སྤྱད།  རྒྱལ་པོ་ལིག་མི་རྐྱའི་བླའི་མཆོད་གནས་སུ་བཞུགས།  དེ་དུས་མཆོག་གི་དངོས་གྲུབ་མ་ཐོབ་པས།  ང་རང་ཡིན་བསམ་ང་ཆེ་བའི་ང་རྒྱལ་ཡོད་པ་ལ།  རྗེ་སྤྲུལ་པའི་སྐུ་ཏ་པི་ར་ཙ་དེ།  ཧྲི་ཙར་སྤྲུལ་ཏེ་བྱོན་ནས།  སྐལ་ལྡན་གྱི་ཡོན་མཆོད་གཉིས་པོའི།  དྲེགས་པའི་ང་རྒྱལ་བཅོམ།  རིག་པའི་གནས་ལུགས་བསྟན།  བཅིང་ཚད་ཀྱི་སྒྲོག་ལས་བཀྲོལ་ནས།  མཉམ་པའི་ཐང་ལ་ཕྱུང་ཏེ།  རིག་པ་རང་ས་ཟིན་པར་བྱས་སོ།  དེ་ནས་བཀའ་རྒྱུད་ལུང་རིམ་བཞིན་གཞུང་ན་ཡོད་པ་ལྟར་གནང་ངོ་།  རྟོགས་ཐོབ་དུས་མཉམ་སྐྱེས་ནས།  སྤྲུལ་པའི་སྐུ་དང་མཚུངས་པར་འགྲོ་དོན་མཛད་དོ།  རྣམ་མཁྱེན་གྱི་སངས་རྒྱས་སུ་གྱུར་པ་ལགས་སོ༎  ༈  །བླ་མ་དེའི་སློབ་མ་ནི།  ཕ་བ་རྒྱལ་གཟིགས་གསས་ཆུང་གི་ལོ་རྒྱུས་ལ་ལྔ།  དང་པོ་ལོ་རྒྱུས་ནི།  རྒྱལ་པོ་ཁྲི་རལ་པ་ཅན་གྱི་སྐུ་སྲུང་ནི།  ཡ་ངལ་གསས་རྒྱལ་དང་ཐོད་དཀར་སྨན་སྐྱིད་གཉིས་ཡིན།  བླ་མཆོད་རྒྱལ་ཏིག་གསས་ཆུང་ཡིན།  དུས་དེར་གྱེར་སྤུངས་ཆེན་པོ་སྣང་བཞེར་ལོད་པོས།  ཞང་ཞུང་ཁྲི་སྡེའི་མི་ལ་སྣོད་བརྟགས་[50]པས།  དམུ་ཙོག་གེ་བུ་ཆུང་ལོ་གསུམ་པ་གཅིག་དང་།  ཕ་ཝ་རྒྱལ་ཏིག་གསས་ཆུང་ལོ་བདུན་ཅུ་དོན་གསུམ་པ་ལས་མ་རྙེད།  རྒྱལ་གཟིགས་གསས་ཆུང་དེ་ནི།  མཚན་ཉིད་ཐམས་ཅད་མ་རྨོངས་པར་མཁྱེན་པས།  ཚོགས་སོགས་པའི་ཡན་ལག་ཐམས་ཅད་ལ་མཁས་པ།  གེ་མ་སང་གི་བུ་འམ།  ཤ་ཟན་སྲིན་པོའི་བུའམ།  ཁྲོ་ཆུའི་བྲག་ལྟ་བུ་ཞིག་བཞུགས།  དབང་ནི་ས་བདག་རྒྱལ་པོས་ཀྱང་བསྒྱུར་མི་བཏུབ་པ།  བསླུ་རུ་ལྷའི་བུ་མོས་ཀྱང་མི་ཁུགས་པ།  རྫས་གཏོང་ཕོད་ཆེ་བ་ནི་ཡིད་བཞིན་གྱི་ནོར་བུ་དང་འདྲ་བ་ཞིག་བཞུགས་སོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  གྱེར་སྤུངས་ཆེན་པོ་སྣང་བཞེར་ལོད་པོས།  ལོ་ལྔ་རུ་ཕྱི་མཚམས་བཅད་ནས།  གྲོ་གའི་སྦུ་གུ་ལ་ཞལ་གཟུགས་ནས་སྙན་དུ་དགོངས་པས་བརྒྱུད་དོ།  དེར་ཆུང་མ་རོག་ཤུད་ཟ་དགེ་མ་དང་།  བུ་ཚ་མིང་སྲིང་གསུམ་བོར་ནས་འཕྲིང་ཆགས་མེད་པར་བྱས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གནས་མེ་རྒྱུང་དཀར་ནག་བྱ་བ།  བྱིན་གྱིས་བརླབས་པའི་གནས་དེར་བཞུགས་ཏེ།  རྟེན་པའི་ཚེ་ནི་སུམ་བརྒྱ་དང་བདུན་ཅུ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་[51]རྟགས་ནི།  སྐུ་ལུས་ཁྱད་པར་ཅན་གཟི་བྱིན་མཚན་དང་ལྡན་ཞིང་།  གཞན་གྱིས་ཡིད་དུ་འོང་བ་དང་།  གསུང་ཁྱད་པར་ཅན་གྱིས་གཞན་བཀའ་ཉན་པའི་ངག་གི་ནུས་པ་དང་ལྡན་ཞིང་།  ཐུགས་ཀྱིས་བསྒྲུབས་པའི་སྔགས་ཀྱི་ཐེག་པ་ལ།  གསང་སྔགས་ཐིས་སྔགས་རིགས་སྔགས་གསུམ་ཤིན་ཏུ་གྲུབ་པའི་རྟགས་མངོན་དུ་གྲུབ་པས།  མཆོག་ཐུན་མོང་གི་དངོས་གྲུབ་ཅི་སྙེད་ཅིག་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་མན་ངག་བཏབ་ནས།  ལོ་གཅིག་ནས་ཡར་སངས་རྒྱས་ལ་རེ་མི་ཆེ་བ།  མར་སེམས་ཅན་ལ་དོགས་མི་ཚ་བར་རྟོགས་སོ༎  ༈  བླ་མ་དེའི་སློབ་མ་ནི།  དམུ་ཙོག་གེའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  གདུང་རུས་གུ་རིབ།  ཡབ་ནི་གུ་རིབ་གྱེར་རྒྱུང་དང་།  ཡུམ་ནི་སྙ་མོ་ལྕམ་གཅིག་བྱ་བ་ཡིན།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  ཕ་ཝ་རྒྱལ་ཏིག་གསས་ཆུང་དང་མཇལ་ནས།  བཅུ་དགུ་པ་ལ་གདམས་ངག་བཏབ་པོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  ཕ་ཝ་སྟག་སླག་ཅན་བྱ་བ།  གཡེན་ཁམས་འདུལ་བའི་གྲུབ་ཐོབ་[52]རྣམས་འཚོགས་པའི་ས།  བྱིན་གྱིས་བརླབས་པའི་གནས་དེར་བཞུགས་སོ།  བརྟེན་པའི་ཚེ་ནི་བརྒྱ་དང་བདུན་ཅུ་དོན་གཅིག་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  དྲིན་ཅན་བླ་མ་དང་མཉམ་པ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་གདམས་ངག་བཏབ་ནས་ཟླ་བ་ལྔ་ནས་གདིང་ཐོབ་བོ།  འཁོར་བ་སྤངས།  སངས་རྒྱས་ཀྱི་དགོངས་པ་ཐུགས་སུ་ཆུད་པ་ལགས་སོ༎  ༈  བླ་མ་དེའི་སློབ་མ་ནི།  དམུ་ཙོ་སྟངས་ཀྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  གདུང་རུས་ནི་གུ་རིབ་ཡབ་གུ་རུབ་སྟོན་པ་རྒྱུང་ངེ་དང་།  ཡུམ་རོག་ཤུད་ཟ་ཨ་ལོ་སྨན་བྱ་བ་ཡིན་ནོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  བླ་མ་དམུ་ཙོག་གེ་དང་མཇལ་ནས།  བཞི་བཅུ་ཞེ་བདུན་པ་ལ་གདམས་ངག་གནང་བ་ལགས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  ཤངས་ཤེལ་རོང་བྱ་བ་བྱིན་གྱིས་བརླབས་པའི་གནས་དེར་བཞུགས།  བརྟེན་པའི་ཚེ་ནི་བརྒྱ་དང་བཅུ་གསུམ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  [53]ཐུན་མོང་དང་མཆོག་གི་དངོས་གྲུབ་གཉིས་ཀ་ལ་མ་རྨོངས་པར་མངའ་བསྙེམས་པ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  གདམས་ངག་བཏབ་ནས་ཞག་བཞི་བཅུ་ལ།  བཅུ་ཕར་ཚུར་ལ་ཡེངས།  ཟླ་བ་གཅིག་ནས་རྟོགས་ནས་གྲོལ་བ་ལགས་སོ།།  ༈  བླ་མ་དེའི་སློབ་མ་ནི།  དམུ་ཤོད་ཏྲམ་ཆེན་པོའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  གདུང་རུས་གུ་རིབ་ཡིན་ཏེ།  ཡབ་ནི་གུ་རིབ་ཁྲོ་རྒྱལ་དང་།  ཡུམ་ནི་ར་མོ་ལུ་གུ་བྱ་བ་ཡིན།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  དམུ་ཤོད་ཏྲམ་ནི།  བླ་མ་དམུ་ཙོག་གེའི་ཡབ་ཀྱི་མཆེད་པོ་ཡིན་ཏེ།  དེ་ཡང་བཞི་བཅུ་པ་ལ་ཞེན་པ་ལོག་ནས།  བླ་མ་དམུ་ཙོ་སྟངས་ལ་ཞིང་ཁལ་ལྔ་ཐོག་དང་བཅས་པ་ཕུལ་ནས།  གདམས་ངག་ཞུས་པས་ཐུགས་ལ་བཏགས་སོ།  གསུམ་པ་ས་གནས་ཁྱད་པར་གང་དུ་བརྟེན་པའི་ཚེ་དུ་བཞུགས་པ་ནི།  གངས་སྟ་རྒོ་༼རྟ་སྒོ་༽བྱ་བ་བྱིན་གྱིས་བརླབས་པའི་གནས།  ཉི་མ་ལུང་གི་གཡོན་ངོས།  ཕ་བོང་ངར་བ་དེར་བཞུགས།  བརྟེན་པའི་ཚེ་ནི་བརྒྱ་དང་བཅུ་བདུན་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་[54]ཏན་གྲུབ་རྟགས་ནི།  རྩལ་གྲུབ་རྟགས་བསམ་གྱིས་མི་ཁྱབ་པ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  གདམས་ངག་བཏབས་ནས་ཞག་བཅུ་བདུན་ནས།  སྐྱེ་ཤིའི་རྩ་བ་ཆོད།  རྟོགས་པ་མངོན་དུ་གྱུར་ནས་སངས་རྒྱས་དང་མཉམ་པ་ལགས་སོ༎  ༈  བླ་མ་དེའི་སློབ་མ་ནི།  དམུ་རྒྱལ་བ་བློ་གྲོས་ཀྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  གདུང་རུས་གུ་རུབ་ཡབ་གུ་རུབ་ཙུ་གུ་བྱ་བ་དབུལ་པོ་ཞིག་ཡིན།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  ཚེ་སྟོད་ལ་ལུག་རྫི་ཁོ་ན་བྱས།  བཞི་བཅུ་ཞེ་ལྔ་ལོན་ནས་ཞེན་པ་ལོག་སྟེ།  གངས་ཆེན་སྟ་རྒོ་༼རྟ་སྒོ་༽ལ་ཤོད་ཏྲམ་ཆེན་པོ་བཞུགས་པའི་དྲུང་དུ་མཇལ།  བླ་མའི་ཉེ་གནས་ལོ་དགུ་བྱས་ནས།  གདམས་པ་ཞུས་པས་ཐུགས་ལ་བཏགས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  ཚེ་སྟོད་ལ་ད་རོག་ལྕག་ཕུག་བྱ་བ་བྱིན་གྱིས་བརླབས་པའི་གནས་དེར་བཞུགས་སོ།  ཚེ་སྨད་ལ་ཟང་ཟང་ལྷ་བྲག་བྱ་བ།  བྱིན་གྱིས་བརླབས་པའི་གནས།  བྱིན་རླབས་དང་དངོས་གྲུབ་འབྱུང་བ།  ཤིན་ཏུ་གྲུབ་ཐག་ཉེ་བའི་གནས་ཡོད་པ།  མི་དང་མི་མིན་འདུ་བའི་[55]གནས་དེར་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  ཤིན་ཏུ་མང་བར་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་གདམས་ངག་བཏབ་ནས།  ལོ་གཅིག་མཚོན་པའི་ཚིག་ཕྱིར་འབྲེང་ནས་མ་གྲོལ།  ལོ་གཅིག་དཔེ་དོན་ལུང་ཕྱིར་འབྲེང་ནས་མ་གྲོལ།  དེ་ནས་ཟླ་བ་གཅིག་ལ་བླ་མའི་གདམས་ངག་ལ་རྟོགས་པ་བཅུག་ནས་བསྒོམ་པས།  ལུས་སེམས་འཁོར་འདས་ཀྱི་ས་གང་ལ་ཡང་མ་རེག་པར།  སངས་རྒྱས་ཀྱི་དགོངས་པ་དང་མཉམ་པ་ལགས་སོ༎  ༈  བླ་མ་དེའི་སློབ་མ་ནི།  དཔོན་ཆེན་བཙན་པོའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡུལ་ད་རོག་གི་བྲག་རི་ན།  གདུང་རུས་ཐོག་ལྷ་ཞིག་ཡིན།  ཡབ་སྐུ་གཤེན་ཐོག་ལྷ་རྩེ་མོ་དང་།  ཡུམ་ནི་མང་ཝེར་ཟ་རྒྱན་ཆུང་མ་གཉིས་ལ།  ལོ་བཅུ་གཉིས་སུ་སྲས་མེད་ཅིང་ཡོད་དུས་ན།  ཉིན་ཞིག་བུད་མེད་གསུམ་ལ་ཆགས་བཅོལ་ནས།  མོ་རང་གིས་བྲུམས་ལ་བསྙས་ནས་ཡོད་ཙམ་ན།  ཉམས་སྣང་ལ་ནུབ་ཀྱི་བྲག་རོང་དཀར་པོའི་གསེབ་ནས།  རིན་པོ་ཆེའི་བྲུམ་ཁྲོལ་ལེ་བའི་ནང་ནས།  སྤྲུལ་པའི་ཁྱེའུ་མཚན་ལྡན་ཞིག་ཡོང་ནས།  དེས་མོ་ལ་སྤྱོད་པ་[56]རྨིས་ཙམ་ན།  ཕྱི་ལོ་དུས་སུ་སྲས་གཅིག་བལྟས་པ་ནི།  དཔོན་བཙན་པོ་ཡིན་ནོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  ལོ་བདུན་བརྒྱད་ལོན་ནས་ཀྱང་དགེ་བ་གཅིག་པུ་བྱེད་པ་བྱུང་ངོ་།  ལོ་བཅུ་གཉིས་ནས་ཟང་ཟང་ལྷ་བྲག་ཏུ།  དམུ་རྒྱལ་བ་བློ་གྲོས་བཞུགས་པའི་དྲུང་དུ་མཇལ།  གདམས་པ་ཞུས་པས་ཐུགས་ལ་བཏགས་ནས།  ཟང་ཟིང་གི་འབུལ་བ་མང་པོ་དྲིན་ལན་དུ་ཕུལ་ལོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  ཡབ་ཡུམ་གཉིས་གྲོངས་ནས།  གཡས་རུ་ཤངས་ཀྱི་རི་རྩེ་འགྲིམས་ཀྱིན་བཞུགས།  བྱ་རྒྱལ་རྒོད་པོ་ལྟ་བུའི་རྣལ་འབྱོར་པ་ཡིན་ནོ།  བརྟེན་པའི་ཚེ་ནི་ཚེ་ལ་དབང་བའི་རིག་འཛིན་ཡིན་པས།  སྟོང་དང་དྲུག་བརྒྱ་རྫོགས་པ་དང་།  གཞན་དོན་སྐྱེ་བ་རང་དབང་ཅན་ཡིན་པས།  གདུལ་བྱ་འདུལ་བའི་དུས་ལ་བབ་མ་བབ་ཀྱིས།  སྐྱེ་དང་འཆི་བར་སྣང་བ་ལས།  འདི་ཙམ་པ་ཞེས་བྱ་བ་རང་མེད་དོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  ལུས་ཁམས་སྐྱེ་གནས་ཀྱི་ཟག་པ་ཟད་པས།  ཁམས་ཀྱི་ཟས་མི་དགོས་པ་དང་།  སྐུ་ལུས་གཡུ་བྱ་ཁུ་བྱུག་ཏུ་སྤྲུལ་ནས་རྟག་གཟིགས་སུ་གཤེགས་པ་དང་།  ལྷོ་ནུབ་ཏུ་[57]སྲིན་པོའི་ཁ་གནོན་མཛད་པའོ།  དེ་ལས་སོགས་པའི་གྲུབ་རྟགས་དུ་མ་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  གདམས་པ་བཏབ་ནས་ཞག་བདུན་ནས།  རྟོགས་པ་ཤར་བ།  ཡིད་ཆེས་པ་གྲུབ་པ་བསྙེམས་པ་གསུམ་བྱུང་ནས།  སྤྲུལ་པའི་སྐུ་དང་གཉིས་སུ་མེད་པ་ལགས་སོ།  དེ་ཞང་ཞུང་གི་གྲུབ་ཐོབ་དྲུག་གི་ཡོན་ཏན་ལོ་རྒྱུས་བསྟན་པའོ།  ཞང་ཞུང་གི་གྲུབ་ཐོབ་དྲུག་གི་མཇུག་དཔོན་རྒྱལ་བཙམ་པོ་ནས་གཉིས་སུ་བརྒྱུད་དེ།  སྨད་རྒྱུད་དང་སྟོད་རྒྱུད་དོ།  དང་པོ་ས་སྨད་ནས་བརྒྱུད་དེ།  དཔོན་བཙན་པོས་ས་སྨད་དུ།  ལྷུན་གྲུབ་མུ་ཐུར་དང་།  གཤེན་རྒྱལ་གཡུང་དྲུང་ལྷ་རྩེ་གཉིས་ལ་རྒྱུད་པ་ནི།  སྨད་རྒྱུད་དེ་ཉམས་རྒྱུད་ཁོ་ན་བྱུང་བའོ༎  ༈  བླ་མ་བཙན་པོའི་སློབ་མ།  དཔོན་ཆེན་ལྷུན་གྲུབ་མུ་ཐུར་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  གདུང་རུས་ཁྱུང་པོ།  ཡུལ་ར་རིང་བྱ་བ་ན།  ཡབ་ཁྱུང་བྱིད་གྲུབ་པའི་རྒྱལ་པོ་དང་།  ཡུམ་གྱེར་ལོ་ཟ་སྣང་སྲིད་རྒྱན་བྱ་བ་ཡིན།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  བླ་མ་བཙན་པོ་དེ་ཤངས་ཀྱི་རི་ལ་བཞུགས་པས།  དཔོན་ཆེན་མུ་ཐུར་གྱིས་[58]གཡའ་ལུང་རིང་མོའི་ཕུག་ཏུ།  གཡག་འདོན་དུ་ཕྱིན་ཙམ་ན།  བླ་མ་བཙན་པོ་དེ།  སྐུ་ལུས་ཆུང་བ་དབུ་ལ་སྒོམ་ཞུ་ཆུང་ངུན་ཞིག་མནབས་པ།  སྐུ་ལ་སྔོ་བེམ་ཞིག་མནབས་པ།  ཞབས་རྗེན་པ་རུ་འདུག་པ།  བེ་བུམ་ཆུང་ངུན་ཞིག་སེ་རལ་ཁ་ལ་བཅུག་པ།  ཕྱག་ན་ལྕགས་སྐྱོག་གཏོར་ཐེབ་ཆུང་ངུན་ཞིག་བསྣམས་པ་གཅིག་དང་མཇལ་ནས།  གང་ནས་བྱོན་པ་ལགས་བྱས་པས།  བུ་འོངས་ས་ཙམ་ཡང་མི་འདུག་གསུངས།  གང་དུ་གཤེགས་པ་ལགས་བྱས་པས།  བུ་འགྲོ་ས་ཙམ་ཡང་མི་འདུག་གསུངས།  ད་ལྟ་བཞུགས་པ་གང་ན་ཡོད་བྱས་པས།  བུ་འདུག་ས་ཙམ་ཡང་མི་འདུག་གསུངས།  དམ་པ་ནི་གྲུབ་ཐོབ་ཅིག་ལགས་སམ་བྱས་པས།  གྲུབ་རྒྱུ་ཙམ་ཡང་མི་གདའ་གསུངས།  སྔོན་མོ་ལ་མཚོན་ནས།  དམ་པ་ནི་བོན་པོ་ལགས་སམ་བྱས་པས།  ངོས་བཟུང་ཙམ་ཡང་མི་གདའ་གསུངས་སོ།  དམ་པ་ལ་ཞབས་ལྷམ་མི་གདའ་བས།  བདག་གི་ལྷམ་འདི་མནབས་པར་ཞུ་བྱས་པས།  བུའི་ལྷམ་དེ་བུ་རང་གྱོན།  དེ་ཟད་ཙམ་ན་ཅི་གྱོན་གསུངས།  དེར་ཤིན་ཏུ་མོས་པ་སྐྱེས་ནས།  སྐྱི་ཤ་བུན་གྱིས་སོང་སྟེ།  བདག་དབང་ཞིག་ཞུ་བ་ལགས་བྱས་པས།  བླ་མའི་ཞལ་ནས།  ཁྱོད་ལ་དབང་ཞྭ་དང་དབང་རལ་འདུག་པས་བོན་པོ་[59]མིན་ནས་གསུངས།  བདག་བོན་པོ་ལགས་བྱས་པས།  བོད་ན་བོན་པོ་ཅི་ཙམ་མང་གསུངས་པས།  བོན་པོ་འདི་ཙམ་ཡོད།  བདག་གི་ཕ་མ་འདི་འདྲ་ཡིན།  བདག་གིས་ཡོན་ཏན་འདི་ཙམ་ཤེས་བྱས་པས།  ཁྱེད་ཀྱི་ཕ་མ་བདག་གིས་ཤེས་སུ་རུང་གསུངས་སོ།  ཕ་མ་དངོས་ཀྱིས་ཀྱང་མཇལ་དུ་ཡོང་ངམ་ཞུས་པས།  ཁྱོད་ཀྱི་ཕ་མ་བདག་གིས་ཤེས་སུ་རུང་གི་དེ་དང་མཇལ་བའི་འབྲེལ་བ་མེད་པས།  དེ་བས་ཁྱོད་རང་གསང་ལ་དབང་བསྐུར་གྱི།  ཆ་རྐྱེན་ཁྱེར་ལ་ཤོག་གསུངས།  ཆ་རྐྱེན་ཅི་ལྟར་འཚལ་ཞུས་པས།  ཆང་ཕུད་ཟས་ཕུད་དང་།  གསེར་དངུལ་གྱི་མེ་ཏོག་དང་།  དར་སྣ་ཁ་ཡར་དང་ཁྱེར་ལ་ཤོག་གསུངས་ནས།  དེ་རྣམས་ལྷུན་གྲུབ་མུ་ཐུར་གྱིས་ཁྱེར་ཏེ་དྲུང་དུ་བྱོན་ནོ།  དེར་བླ་མས་དབང་རྣམས་རྫོགས་པར་བསྐུར་ནས།  སྔགས་ཀྱི་གདམས་ངག་གནང་སྟེ།  གདམས་པ་ངོ་མཚར་ཅན་རྣམས་བྱུང་ངོ་།  དེར་རྟ་པའི་ཟླ་བ་ལ་ཚོགས་རེ་གཏོང་གིན་ཐེངས་ཞིག་གཤེགས་སོ།  ཕྱིས་དཔོན་ཆེན་མུ་ཐུར་ལ་འགྱོད་པ་སྔ་མོར་གསུམ་བྱུང་སྟེ།  བླ་མའི་གཏིང་མ་འཁྲུགས་པར་གདམ་ངག་ལ་ཆོག་ཤེས་སྐྱེས་པས།  ཕུགས་སུ་འགྱོད་པ་ཞིག་བྱུང་།  ཉམས་ཀྱི་གདམས་ངག་མ་ཆོད་པར་ཡིད་ཆེས་སྔས་པས།  [60]འཕྲལ་དུ་འགྱོད་པ་ཞིག་བྱུང་།  རྫོགས་ཆེན་དང་སྔགས་ཀྱི་དོན་མ་རྟོགས་པར།  ཐིས་སྔགས་ཀྱི་རྗེས་སུ་འབྲེང་པས།  ཕྱི་མའི་གནས་སུ་འགྱོད་དེ་མཆིས་གསུངས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་ནས་བཞུགས་པ་ནི།  གཡས་རུ་ཤངས་དང་ཡོན་པོ་བྱ་བའི་གནས་སུ་བཞུགས་སོ།  ཚེ་ནི་འདི་ཡིན་མི་གསུང་ངོ་།  བཞི་པ་ཐུན་མོངས་དང་གནས་སྐབས་ཀྱི་ཡོན་ཏན་དང་གྲུབ་རྟགས་ནི།  ར་དཀར་པོ་ཉི་པང་སད་ལ་བཙུགས་པས།  ར་ལུག་ལ་འཚོ་རྫི་མི་དགོས་པ་དང་།  འབྲི་དཀར་མོ་སྨན་ཀུ་མ་ལ་བཙུགས་པས།  གཡག་ལ་རྫི་བོ་མི་དགོས་པ་དང་།  ཙོ་དམར་ནམ་མཁའ་ལ་མདའ་ལྟར་འཕེན་པ་ལས་སོགས་ཏེ།  གྲུབ་རྟགས་དུ་མ་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མའི་ཉམས་རྒྱུད་གདམས་ངག་བཏབ་ནས།  སྔགས་ཀྱི་སྒྲུབ་པ་དང་ཉམས་ལེན་དྲག་པོའི་སྟོབས་ཀྱིས།  རང་ལུས་ཡི་དམ་གྱི་ལྷར་རྫོགས་པའི་སྐུ་དང་གཉིས་སུ་མེད་དོ༎  ༈  བླ་མ་དེ་ཡི་སློབ་མའམ་མཆེད་གྲོགས་ཡིན་ཏེ།  གཤེན་རྒྱལ་ལྷ་རྩེའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡབ་ནི་གཤེན་འབར་བ་གླང་ནག་དང་།  ཡུམ་ནི་སྔ་མོར་འདས།  ད་ཚེ་ཆུང་ངུན་ལ་བྱུང་[61]ངོ་།  གཉིས་བ་ལས་འཕྲོ་དང་སྐལ་པར་ལྡན་པ་ནི།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  ཆུང་ངུན་ནས་ཨ་མ་ཤི་ནས།  མ་ཡར་མོ་གཅིག་གིས་ཤིན་ཏུ་མནར་ཏེ།  དེ་ལ་ཤིན་ཏུ་སྙིང་ན་ནས།  མཐུ་ཚོལ་དུ་ཡོད་པས།  ཡུལ་ཞིག་ན་ཆོ་ལོ་བ་ཚན་ཞིག་ན་རེ།  ཆོ་སྔགས་སུ་དཔོན་ཆེན་ལྷུན་གྲུབ་མུ་ཐུར་ལ།  མཐུ་འདོད་རི་འདོད་ཚད་གདའ་འོ་ཟེར་གྱིན་འདུག་ནས།  དེར་ཆོ་ལོས་འཕྲོ་ཆོད་པ་དང་།  དེ་འདྲ་གང་ན་བཞུགས་བྱས་པ་དང་།  ལུང་པ་འདི་ཀའི་ཕུ་ན་ཡོད་ཟེར་རོ།  དེ་འདྲ་བ་མཐུ་ཆེ་འམ་བྱས་པས།  དེ་ཤིན་ཏུ་ཡང་མཐུ་ཆེ་སྟེ།  གཡག་ལ་རྫིའུ་མི་དགོས་པར་གཡག་དཀར་པོས་འཚོ་བ་ཡོད།  ར་ལུག་ལ་རྫིའུ་མི་དགོས་པར་ར་དཀར་པོས་འཚོ་བ་ཡོད།  སྡང་བའི་དགྲ་ལ་ཙོ་དམར་མདའ་ལྟར་འཕེན་པ་ཡོད།  གཡོག་མི་དགོས་ཏེ་གྲོགས་མེད་པས་སུས་ཀྱང་མི་ཚུགས་སོ་ཟེར་རོ།  དེར་འགྲོ་བའི་གཏམ་བྱས་པས་ཁྱེད་རང་འགྲོ་ན་སྒོ་ན་ཁྱི་བཟང་པོ་གཉིས་ཡོད།  ཆུ་མིག་གཅིག་ཡོད་ཀྱི།  དེར་སྡོད་ལ་ཟོན་གྱིས་ཤིག་ཟེར་རོ།  དེ་ལྟར་ཟེར་བ་བཞིན་དུ་ཆུ་མིག་ཏུ་སྒུགས་པས།  བུད་མེད་ཅིག་ཆུ་འཆུ་རུ་བྱུང་ནས་གང་ནས་ཅི་ཙུག་ཡིན་གྱིས་ལོ་རྒྱུས་རྣམས་བྱས་ཏེ།  ཡོན་བདག་མོ་མི་འདྲ་མི་དགོས་སམ་བྱས་པས།  [62]མི་དག་ཤིན་ཏུ་དགོས་ཏེ།  མིས་ཆེར་མི་ཆགས།  འོ་ན་བདག་གིས་ལས་བྱ་ཞེས་ཁས་བླངས་ནས།  གཡག་ཁྱུའི་ལུད་བསལ་ཞིང་ཞིང་ལ་བསྐྱལ།  ལས་ལ་ཤིན་ཏུ་མོས་ཤིང་བརྩོན་པར་བྱས།  བུ་ལར་བླ་མ་ལ་གདུང་པས་ཆོག་གི  ད་ལྟ་ནས་དེ་ཙམ་བྱ་མི་དགོས་ཟེར་རོ།  དཔོན་ཆེན་ལྷུན་གྲུབ་མུ་ཐུར་བྱ་བ་ཞིག་བཞུགས་སྐད་པས་གར་ཐལ་བྱས་པས།  དུས་བཟང་གསུམ་ལ་ཚོགས་འཁོར་གཏོང་དུ་བྱོན་ནས་འོང་གི་ཟེར་ཙམ་ན་བྱོན་བྱུང་།  འདི་གང་ནས་ཅི་ཙུག་ཡིན་གྱིས་ལོ་རྒྱུས་དུམ་ཞིག་བྱས་ནས།  བླ་མའི་ཞལ་ནས་ཁྱོད་ལ་ཅི་དགོས་ཅི་བྱེད་གསུངས་པ།  ང་མ་ཡར་མོས་མནར་བས་མཐུ་ཞིག་ཞུ་བྱས་པས།  བླ་མའི་ཞལ་ནས།  མ་ཡར་མོ་འདྲ་ཀུན་རུ་བར་གྱི་གཡག་ཤོར་བ་དང་འདྲ་སྟེ་ཚིགས་མེད་གསུངས།  གོ་ཆོད་པས་ཁོང་ཡང་ང་རང་བསམ་ཞུ་ཕུལ་བས།  བླ་མའི་སློབ་དཔོན་གང་ན་གཞུགས་བྱས་པས།  དེ་ཀུན་ལ་སྨྲ་རུ་མི་འདོད།  ཚེ་ལ་དབང་བའི་རིག་འཛིན་བླ་མ་བཙན་པོ་བྱ་བ་ཞིག་ཡོད།  རྟ་པའི་ཟླ་བ་ལ་དུས་བཟང་དུ་མཇལ།  ཁྱོད་དང་ཡང་སྤྲད་ཀྱིས་གསུངས།  དེའི་གོང་དུ་བླ་མ་བཙན་པོའི་ཞལ་ནས།  ཁྱོད་ཅན་ན་བྱིས་པ་མཐུའི་གདུང་པ་གཅིག་འདུག་གི  དེ་ང་ཅན་དུ་ཁྲིད་ལ་ཤོག་དང་སྣོད་ལྡན་ཞིག་འདུག་[63]གསུངས་སོ།  དེར་བླ་མའི་དྲུང་དུ་ཕྱིན་པས།  བླ་མའི་ཞལ་ནས།  མ་ཡར་མོ་དགྲ་སྡང་མེད་དུ་གཏང་དགོས་གསུངས་སོ།  ཁྱོད་སྣོད་ལྡན་ཞིག་འདུག་པས་གདམས་ངག་བྱིན་གྱིས་གསུངས་ནས་དབང་བསྐུར།  ཉམས་རྒྱུད་གདམས་པ་ཁྱད་པར་ཅན་འཐོར་བུ་རྣམས་རྫོགས་པར་གནང་ངོ་།  དེ་དུས་བླ་མའི་ཞལ་ནས།  ཁྱོད་ལ་རི་གཡུང་དྲུང་ལྷ་རྩེ་བྱ་བའི་དགོན་པ་ཞིག་ཡང་ངོ་།  ཡོན་བདག་སྐྱིད་འབར་རམ།  སྐྱིད་གསུམ་ཟེར་བ་ཞིག་ཡོང་གསུངས་སོ།  དུས་དེར་དཔོན་བཙན་པོའི་ཞལ་ནས་གདམས་ངག་གསུངས་པ།  རྫོགས་པ་ཆེན་པོའི་དོན་དམ་པ་ཡིན་ངོ་ཤེས་པ་གཅིག་ཡོད།  ཡིན་པར་འདུག་སྟེ་གཅིག་ཡོད།  ཡིན་མིན་ཆ་མེད་པ་གཅིག་ཡོད།  ཡིན་ངོ་ཤེས་པ་ནི་གྲུབ་ཐོབ་རྣམས་ཀྱིས་གདམས་པ་འདི་རྣམས་ཡིན།  ཡིན་པར་འདུག་སྟེ་ནི་གཏེར་བྱོན་གྱི་བཀའ་རྒྱུད་ཟབ་མོ་ཀུན་ཡིན།  ཡིན་མིན་ཆ་མེད་པ་ནི།  དེ་ལ་ཡིད་བཅོས་ཀྱིས་བཤད་པ་བྱེད་པ་ཡིན།  སྙན་རྒྱུད་མེད་པར་གཞི་ལམ་གྱི་སྐད་སྨྲ་བ་ནི།  གཞི་སྐད་བོང་བུའི་སྐད་དང་འདྲ།  ལམ་སྐད་ནི་བྱ་ཏི་བྱས་ཚང་ཚོལ་བ་དང་འདྲ།  གྲུབ་ཐོབ་རྣམས་ཀྱི་ཉམས་སྐད་ནི།  གསེར་ལ་ནགས་ཚུར་བཏབ་པ་དང་འདྲ་གསུངས་ནས།  བླ་མ་ནི་སྐུ་ལུས་གཡུ་བྱ་ཁུ་བྱུག་ཅིག་ཏུ་སྤྲུལ་[64]ནས།  རྟག་གཟིགས་ཀྱི་ཡུལ་དུ་སྲིན་པོའི་ཁ་གནོན་ལ་གཤེགས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  ཤངས་ཤེལ་རོང་གི་བྲག་ལ་ལོ་གསུམ་ཉམས་སུ་བླངས།  དེའི་དུས་ཉམས་ཀྱི་མགུར་མ་བཞེངས་པ་ནི།  ནོར་དུ་མེ་ཆ་ལྕགས་ཕོར་གཅིག་གིས་ཆོག་པ་དེ།  རིན་ཆེན་སྒྱུ་མར་ཤེས་པ་མ་ལགས་སམ།  གོས་སུ་དུག་སློག་གཅིག་གིས་ཆོག་པ་དེ།  བཟང་ངན་གྱི་རྩིས་གདབ་ཟད་པ་མ་ལགས་སམ།  སྐོམ་དུ་གཡའ་ཆུ་གྲང་མོས་ཆོག་པ་དེ།  སྐྱུར་གྱི་འདོད་པ་ཟད་པ་མ་ལགས་སམ།  ལར་བསམ་གྱིན་བསམ་གྱིན་ཉམས་རེ་དགའ།  ཡིད་ཆེས་ཁོང་ནས་ཤར་བ་མ་ལགས་སམ།  བྱ་རྒྱུ་མེད་པ་བློ་རེ་བདེ།  གདེང་པོ་ཁོང་དུ་ཆུད་པ་མ་ལགས་སམ་གསུངས་སོ།  དེ་ནས་བླ་མས་ལུང་བསྟན་པའི་ས་གནས་ཁྱད་པར་ཅན།  གཡུང་དྲུང་ལྷ་རྩེའི་རི་ལ་བཞུགས་པའི་ཕོ་བྲང་བཏབ་ནས།  ཡོན་བདག་སྐྱིད་འབར་རམ་སྐྱིད་གསུམ་གྱིས་ཞབས་ཏོག་འབུལ་གྱིས་བཞུགས་སོ།  བརྟེན་པའི་ཚེ་ནི་བརྒྱ་དང་བཅུ་གསུམ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་དང་གྲུབ་རྟགས་ནི།  མ་བཙལ་བར་བྱིན་བརླབས་ཐོབ་པ་དང་།  ཀོང་བཙུན་དེ་མོ་དང་།  སྨན་ཀུ་མ་ལས་སོགས་ཏེ།  སྲིད་པའི་མོ་[65]རིགས་ཐམས་ཅད་ཀྱི་ལུས་འབུལ་བསྐོར་བ་བྱེད་པ་ལས་སོགས་སོ།  གཞན་ཡང་བྱང་ཤར་མཚམས་ཀྱི་རྒྱལ་པོ་ཏྲེ་སེ་ལག་རིང་གིས།  མ་བསྒྲུབ་པར་བསྟན་པའི་ལས་བྱེད་པར་ཁས་བླངས་སོ།  དེ་ལས་སོགས་སྲིད་པའི་ཕོ་རིགས་ཐམས་ཅད་ཀྱིས་ཀྱང་།  བསྟན་པའི་ལས་བྱེད་པ་དང་།  ན་ག་ཀླུའི་རིགས་བཞིས་མ་བསྒྲུབ་པར་བསྟན་པའི་ལས་བྱེད་པར་ཁས་བླངས་སོ།  ན་བཟའ་དུམ་བུ་རིས་ཀྱང་སྲིའུ་དང་ཞོ་ཉེས་ཆང་ཉེས་ལས་སོགས་པ་ལ་འགྲོ་དོན་ནུས་སོ།  གར་བཞུགས་པའི་ས་རྡོས་སེར་བ་དང་།  ནད་དང་ཞོ་ཉེས་ཆང་ཉེས་ཐུབ།  དུག་ཆུ་ཆང་བཞིན་གསོལ་བ་དང་།  གསེར་བཙོ་མདའ་ལྟར་དུ་འཕེན་པ་དང་།  ཉིན་མཚན་འཁོར་བར་ཁྲི་གདུགས་འཆར་བ་ལས་སོགས་ཏེ།  ཐུན་མོང་གི་ཡོན་ཏན་གྲུབ་རྟགས་ནི་ཅི་སྙེད་ཅིག་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་བ་ནི།  བླ་མས་ཉམས་ཀྱི་གདམས་ངག་བཏབ་ནས།  རྟོགས་ཐོབ་དུས་མཉམ་དུ་གྲོལ་བ་ལགས་སོ།།  ༈  བླ་མ་དེའི་སློབ་མ་ནི།  ལོམ་ཏིང་ལྷ་སྒོམ་དཀར་པོའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  གདུང་རུས་འོར་ཡིན།  ཡབ་ནི་ལོམ་ཏིང་ཨ་ཙ་ར་ཞེས་བྱ་བ།  རྒྱུ་ཐ་སྙད་ཀྱི་བོན་ལ་མཁས་པ་[66]ཞིག་ཡོད་དེ།  དགུང་ལོ་བརྒྱད་ལོན་ནས་ཁྱི་བོན་གྲོང་ཆོག་འདྲ་བ་བདག་མི་བྱེད་ཟེར་བ་ཞིག་བྱུང་།  དེ་ལ་ཡབ་ཀྱིས་ཐལ་ལྕག་ཅིག་བརྒྱབ་ནས།  ང་ལ་རྒྱལ་པོའི་མངའ་ཐང་འདྲ་བའི་ལེ་གུ་ཡོད་པ་ལ།  གྲོང་བོན་མི་བྱེད་ན་སྟག་བོན་གྱིས་ཤིག་གསུངས་སོ།  གཉིས་པ་ལས་འཕྲོ་དང་སྐལ་བར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  ལྷ་སྒོམ་གྱིས་ལོ་བཅུ་གསུམ་སློབ་གཉེར་བྱས།  རྩ་གསུམ་བཞེས་དུས་མཁས་པར་མཁྱེན།  སངས་ཕོད་ཆེ་འདོན་བྱེད་པའི་བུ་རམ་རྟ་ཁལ་གཉིས།  ཉ་རེའི་ཡོན་བདག་ལ་འགྲེམས་སུ་བྱོན་ནས།  རབས་ཆད་རྒན་རྒོན་ཞིག་ཅན་དུ་ཉལ་བས།  ཐོ་རང་རྒད་པོས་ན་རེ།  རྒད་མོ་ལངས་ལ་ཁོང་ནི་ཡང་བཞུད་བཞུད་འདྲ་བ་ཞིག་འདུག  ཆར་དྲོངས།  འུ་རང་གཉིས་ཀྱང་གཡུང་དྲུང་ལྷ་རྩེར་མཆོད་འགྲོན་ལ་འགྲོ་རན་ཟེར་རོ།  དེ་འདྲའི་བླ་མ་སུ་ཡིན་བྱས་པས།  ཉིད་ཀྱིས་མི་ཤེས་སམ།  བླ་མ་གཡུང་དྲུང་ལྷ་རྩེ་བྱ་བ།  སྤྲུལ་པའི་སྐུ་ཞིག་བཞུགས་ཟེར་བ་ལ།  མཚན་ཐོས་པ་ཙམ་གྱིས་ཤ་ཞིག་ལ་སྐྱི་བུན་གྱིས་སོང་ནས།  དེར་བླ་མའི་དྲུང་དུ་ཕྱིན་ཏེ།  གོས་རས་ཕྲུག་གཉིས་ཡོད་པ་གདན་དུ་བཏིང་།  གཡུ་ཞོ་བརྒྱ་རི་བ་ཞིག་ཡོད་པ་མགུལ་དུ་བཏགས།  ཞེ་ས་དགུ་ཕྲུག་ཞིག་ཕུལ་ནས།  [67]གཞན་ཡང་རྫས་ཆ་དང་།  རྟ་གཉིས་ཕུལ་ནས།  བླ་མའི་ཞལ་ནས་ཁྱོད་ཅི་འདོད་པ་ཡིན་གསུངས།  བདག་ལ་དབང་ཞིག་ཞུ་བྱས་པས།  ཁྱོད་དབང་འདོད་པ་འདི་མིན་ནམ་གསུངས་ནས།  ཏིང་ངེ་འཛིན་དར་གཅིག་མཛད་ནས།  བཅུད་དང་ལྡན་པའི་སློབ་དཔོན་གྱིས།  སྣོད་དང་ལྡན་པའི་སློབ་མ་ལ།  ཕྱག་རྒྱ་ཆེན་པོའི་དབང་བསྐུར་རོ།  གསུང་ནས་ཕྱག་གིས་སྤྱི་བོར་བཏབ་བཏབ་ལན་གསུམ་མཛད་ནས།  དེ་ཀས་ཆོག་གི་གསུངས་ནས།  དེར་ལོ་གསུམ་དུ་སྔགས་དང་རྫོགས་ཆེན་གྱི་དོན་ཐམས་ཅད་ཚང་བར་གནང་ངོ་།  བླ་མའི་ཞལ་ནས་གདམས་པ་འདི་ཡི་གཞུང་ལུགས་ཀྱིས།  ཤ་མཚན་ལ་བརྟག་པ།  མིང་ལ་བརྟག་པ།  ཤ་མདངས་ལ་བརྟགས་ན།  སྤྱོད་པ་ལ་བརྟག་པ།  རྨི་ལམ་ལ་བརྟག་པ་ལྔ་པོ་དེ།  ཁྱེད་ལ་ལྔ་ཀ་ཚང་ངོ་།  ཤ་མཚན་ལ་བརྟག་པ་ནི།  ཕྱག་གཡོན་པའི་མཐིལ་ན་བྱ་ཁྱུང་གིས་རྒྱུན་ལམ་རྩེ་མོ་བྱུང་རྒྱལ་ཞིག་འདུག  ཤངས་ཀྱི་ཁྲོ་གཉེར་གྱེན་ལ་ཟུག་པ་ཞིག་འདུག  ཤ་མདངས་ལ་བརྟག་པ།  ཤ་མདངས་སྔོ་ལ་སྤྱན་རྩ་དམར་བ་ཞིག་འདུག་མཚན་ཡང་ལྷ་རྒོད་བྱ་བ་ནི།  གཞན་གྱི་དབང་དུ་མི་འགྲོ་བས་མཚན་ཡང་བཟང་ངོ་།  སྤྱོད་པ་ལ་བརྟག་པས་ཀྱང་།  འཁྲེགས་ལ་གྱོང་པ།  [68]བརྩོན་འགྲུས་ཆེ་བ།  གེ་མ་སང་གི་བུའམ།  ཤ་ཟན་སྲིན་པོའི་བུ་ལྟ་བུ་ཞིག་འདུག་པས་ཀྱང་བཟང་ངོ་།  རྨི་ལམ་ལ་བརྟག་པས་ཀྱང་།  གསེར་གྱི་མཁར་རྔ་ཕྱོགས་བཞིར་བརྡུང་བ་དང་།  སྟག་གི་རྒྱལ་མཚན་ཕྱོགས་བཞིར་ཕྱར་བ་དང་།  དུང་ཆེན་ཕྱོགས་བཞིར་བུས་པ་དང་།  གཅན་གཟན་གདུག་པའི་ཁ་བཅིང་པ་དང་།  འབྲོང་ལ་རུ་བཟུང་བྱས་པ་དང་།  འཕན་དར་ཕྱོགས་བཞིར་ཕྱར་བ་ལས་སོགས་རྨི་བས་བཟང་།  བུ་ཁྱོད་ལ་གདམས་ངག་ཚང་བར་སྦྱིན་ནོ་གསུངས་ནས།  ཐུགས་ལ་བཏགས་པ་ལགས་སོ།  བདག་གིས་རྫས་ཆེན་པོ་ཙམ་ཡང་ཕུལ་བ་མེད་དེ།  རེས་འགའ་དྲུག་ཅུ་ཙམ་རེ།  རེས་འགའ་ལྔ་བཅུ་ཙམ་རེ།  རེ་འགའ་བཞི་བཅུ་ཙམ་རེ།  རེས་འགའ་སུམ་ཅུ་ཙམ་རེ་ཕུལ་ལོ།  བདག་འདྲ་ལོམ་ཏིང་སྒོམ་ཆེན་གྱིས།  སུམ་ཅུ་ལོན་ནས་རི་ཁྲོད་འགྲིམས།  གཉེན་གྱི་དམ་པ་ཕ་དང་མ།  འདོད་ཡོན་ལྔ་ལ་མ་ཆགས་པར།  ཕ་ཡུལ་འཛུབ་མོས་མཚོན་པའི།  རྒྱལ་ཁམས་ཕྱོགས་མེད་ཕ་ཡུལ་བྱས།  གདམས་པ་ཆུད་མ་གསན་དུ་རེ་བ་ལགས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  སྟོང་ཉིད་ཀྱི་དོན་ལ་ཕྱོགས་རིས་མི་འདུག་སྙམ་ནས།  རྒྱལ་ཁམས་ཕྱོགས་མེད་དུ་འཁྱམས་སོ་[69]གསུངས།  ཧག་ཁྱུ་གཡའ་སྐྱའི་རི་ལ་མང་དུ་བཞུགས།  བླ་མའི་དྲུང་དུ་དམ་བཅས་པའི་སྟོབས་ཀྱིས།  སྤ་གྲོ་སྟག་ཚང་སེང་གེའི་ཕུག་དང་།  དང་རའི་བྲག་ཕུག་གནམ་སྐས་ཅན་དུ་བྱོན།  བརྟེན་པའི་ཚེ་ནི།  ཁྱི་མོ་དམར་མོའི་འཕྲང་དུ་དགུ་བཅུ་རྩ་བདུན་པ་ལ་འདའ་བར་ལུང་བསྟན་པ་ལགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་དང་གྲུབ་རྟགས་ནི།  ཕྱི་ཡི་འབྱུང་བ་དབང་དུ་འདུས་པའི་རྟགས་དང་།  ནང་མི་དང་མི་མིན་དབང་དུ་འདུས་པའི་རྟགས་སོ།  དེ་ལ་ཕྱི་འབྱུང་བ་དབང་དུ་འདུས་པའི་རྟགས་ནི།  རང་དང་འགྲས་པའི་དགྲ་བོ་དང་སྙོན་འགོང་ལ།  བཙོ་དམར་མདའ་ལྟར་དུ་འཕེན་པ་དང་།  ཡོན་བདག་ལ་ཟ་བའི་སྲི་དང་།  བདག་ལ་འགྲན་པའི་དགྲ་བོ་ལ།  གནམ་ལྕགས་ཀྱི་ཐོག་རྒོད་འབེབས་པ་ནི།  འབྱུང་བ་མེ་དབང་དུ་འདུས་པའི་རྟགས་སོ།  བག་ཟན་གྱི་སྦལ་པ་ཕུར་བུས་བརྡིགས་པས།  ཙིར་ཙིར་ཟེར་གྱིན་སེར་བ་རི་ལྟར་སྤུངས་བ་དང་།  སེར་བ་ལ་བཀའ་བཀྱོན་ཞིང་གཏུན་བུས་འདེད་པ་དང་།  འདོག་ཆུ་ལ་དར་སྣམ་བུ་ཙམ་བཏིང་ནས་འབྱོན་པ་དང་།  གཙང་པོ་ལ་བསྐྱུར་བར་བྱས་ན་ཡ་མི་ང་བ་རྣམས་ནི།  འབྱུང་བ་ཆུ་དབང་དུ་འདུས་པའི་རྟགས་ཡིན།  མཚོན་གྱི་ཆར་ཕབས་ཀྱང་།  མཚོན་[70]གྱིས་མི་ཕིག་པར་རྩེ་མོ་ལྡོག་ཅིང་ཆག་པ་དང་།  དབུལ་ལྕགས་སྦྲག་བརྒྱབ་ཀྱང་དིང་དིང་ཟེར་ནས་འཕར་བ་ནི།  འབྱུང་བ་ས་དབང་དུ་འདུས་པའི་རྟགས་ཡིན་ནོ།  བྱང་རྟ་བཤས་ཀྱི་ཁོག་པ་བྱ་བ།  དྲི་ཆུ་རང་ཁུག་ཏུ་འཁྱགས་པའི་ས་རུ།  ཝ་རྟའི་ཟླ་བ་ལ་གཅེར་བུར་ཟིལ་པ་ཕྲོམ་མེ་བཞུགས་པ་ནི།  འབྱུང་བ་རླུང་དབང་དུ་འདུས་པའི་རྟགས་ཡིན་ནོ།  སྤྱོད་པ་མ་ངེས་སྣ་ཚོགས་སུ་མཛད་པ་ནི།  འབྱུང་བ་ནམ་མཁའ་དབང་དུ་འདུས་པའི་རྟགས་སོ།  ནང་མི་དང་མི་མིན་དབང་དུ་འདུས་པའི་རྟགས་ནི།  སྟག་རི་རོང་ལས་སོགས་ཏེ་འཇིག་རྟེན་གྱི་ལྷ་འདྲེ་ཕོ་མོ་བྲན་དུ་འཁོལ་བ་དང་།  མཚན་མོ་འཇིག་རྟེན་གྱི་ལྷ་འདྲེ་རྣམས་ཀྱིས།  མིའི་བུ་བཞིན་བོན་ཉན་པ་དང་།  སྣང་སྲིད་ཀྱི་ལྷ་འདྲེས་འཚོ་བ་འདྲེན་ཞིང་ཞབས་ཏོག་བྱེད་པ་དང་།  སྤྱན་ལམ་དུ་གཟིགས་པས།  དྲག་པོ་སྐྲག་པའི་མི་སྡེ་དང་།  སྐུ་ལ་བསྡོ་བའི་ཤུགས་བཙུན་པའི་བླ་ཤུག་མངོན་དུ་གཅོད་པ་དང་།  གཞན་ཡང་སྐུ་ལ་བསྡོ་བ་རྣམས་བརླག་པར་བྱེད་དོ།  དེ་ལས་སོགས་ཏེ་ཡོན་ཏན་དང་གྲུབ་རྟགས་ཅི་སྙེད་ཅིག་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་གདམས་ངག་བཏབ་ནས།  སྟག་ཚང་སེང་གེའི་ཕུག་ཏུ་གྲོལ་བ་ཐོབ་ནས།  [71]སངས་རྒྱས་ཀྱི་དགོངས་པ་ལ་འགྱུར་བ་མེད་པར་རྟོགས་པ་ལགས་སོ༎  ༈  བླ་མ་དེའི་སློབ་མ་ནི།  དངོས་གྲུབ་རྒྱལ་མཚན་རིང་མོའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡབ་ནི་འོར་བོན་ལྷ་འབུམ་དང་།  ཡུམ་ནི་མེན་མོ་ཆོས་སེ་བྱ་བ་ལ་སྲས་བཞི་ཡོད་པའི།  དངོས་གྲུབ་རྒྱལ་མཚན་དང་འོག་མ་ཡིན་ནོ།  དང་པོ་སྟོན་ཆུང་རྒྱལ་མཚན།  དེ་འོག་དངོས་གྲུབ་རྒྱལ་མཚན།  དེ་འོག་གསས་ཀྱི་རྒྱལ་མཚན་བྱ་བ་ཡིན་ནོ།  བླ་མས་མཁྱེན་ཚད་ཤེས་པ་ཞིག་བྱུང་པས།  རྨི་ལམ་དུ་རྒྱ་མཚོའི་གཏིང་ན་ཡིད་བཞིན་གྱི་ནོར་བུ་ཡོད་ཟེར་ནས་ཕྱིན་པས་ནོར་བུ་རིན་པོ་ཆེ་འོད་ཟེར་སྣ་ལྔ་འཕྲོ་བ་ཞིག་ཁུག་ནས་སྟེང་དུ་ཐོན་ནས་ང་ལས་དགའ་བ་མེད་སྙམ་ཙམ་ན།  ཡང་རྒྱ་མཚོའི་ནང་དུ་ཤོར་བ་རྨིས་པས།  ཁོང་རང་ལ་མོར་གྲོངས།  ཆུང་བ་རྒྱལ་གསས་བྱ་བ་ཡིན་ནོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  ཆུང་ངུས་ནས་ཀྱང་བླ་མའི་གསུང་ཨེན་རེ་ཐོས་ཆེ་བར་སོང་ནས།  བླ་མས་སྐྲ་བྲིགས།  རབ་སྟོན་ལ་ཆང་ཚོད་ཉི་ཤུ་ཙམ་ཡང་བཤིག  མེ་རིའི་གདམ་པ་ཨེན་རེ་ཡང་ཐུགས་ལ་བཏགས།  དེ་ནས་བླ་མ་ལགས་ངས་སྐྱེ་བ་ཕྱིས་མི་ལེན་[72]པའི་གདམས་པ་ཞིག་ཞུ་བྱས་པས།  བླ་མ་ཤངས་བསྙེར་བསྙེར་ཞལ་ཅོག་ཅོག་མཛད་ནས།  ཆུང་མའི་མཚན་ཉིད་བྲ་ཁལ་གཅིག  བུ་ཚའི་མཚན་ཉིད་འགོང་པོ་གཅིག  སྐྱེ་བ་འདི་ལས་མི་ལེན་པའི་སངས་རྒྱས་བསྒྲུབ་དཀའ་འདི་ཡིན་གསུངས་ནས་མ་གནང་།  དེ་བས་སྔགས་ཀྱིས་གདམས་པ་དེ་རྣམས་ཉམས་སུ་ལོངས།  དེ་བས་ང་ཡིས་སོག་པ་མོ་རུ་བཏབ་པ།  སོག་པ་པྲ་རུ་དབབ་པ་ཤེས།  སྒོ་རྩར་རྟ་པ་དཀར་དམར་ཁྲ་ཕུང་ངེ་བ་ཞིག་བྱ་ཡིས་སློབ་གསུངས་པས།  དེ་ལ་འཁྲོས་ནས་བོན་གྱི་སྙན་རྒྱུད་མཁྱེན་པ་བླ་མ་ཀ་ལས་མེད་པས།  དེ་མི་གནང་ན།  ཆོས་ཀྱི་སྙན་རྒྱུད་ཅིག་ཞུ་རུ་འགྲོ་བྱས་པས།  བུ་འོར་ཆེའོ།  ཁ་སང་སྒོམ་ཆེན་རིན་ཆེན་འབར་བས་དབང་ཡོན་ལ་ཕུལ་བའི་གསེར་ཞོ་གཉིས་པོ་འདིས་ཀྱང་།  རྒྱག་མཐུད་གྱིས་ལ་སོང་ཤིག་གསུངས་སོ།  དེར་ཡུལ་དུ་འོང་ནས་ཞིང་བྱེ་མ་ཆེན་མོ་བྱ་བ་བཙོང་ནས།  གསེར་སྲང་གསུམ་དང་བལ་ཁུར་ཞིག་ཁྱེར་ནས་ཆུང་མ་ལ་སྨྲས་པ།  ངས་སློབ་གཉེར་ཞིག་བྱས་ལ་ཡོང་གི  ཁྱོད་ཀྱིས་ལོ་འགའ་སོ་ནམ་གྱིས་ལ་བུ་ཚ་སོས་ཤིག་བྱས་ནས་སོང་སྟེ།  རྒྱ་ཕུག་པ་བྱ་བར་དབུ་ཚད་བསླབ་སྟེ།  བློ་ལ་ལེགས་པར་ཆུད་པ་དང་།  ཞག་ཐག་གི་ཤངས་པ་ལྕེ་ཆུང་བ་ཅན་དུ།  རྫོགས་པ་ཆེན་པོ་ནམ་[73]མཁའ་ཆེ་བྱ་བའི་ཆོས་ཉན་ཞིང་ཡོད་ཙམ་ན།  དུས་དེ་ཙམ་ན།  བླ་མ་ལྷ་སྒོམ་གྱིས་ཞལ་ནས།  དངོས་གྲུབ་རྒྱལ་མཚན་དེ་ལ་སྣོད་ཅིག་ཡོད་པས།  བུའི་སྐྲ་ཅོ་བྲེགས་གྱིས།  ཨ་མས་སེར་མོ་གྱོན་ལ།  ངའི་སྔོ་བེམ་འདི་རྟགས་སུ་ཁྱེར་ལ།  བླ་མས་ན་རེ་གདམས་པ་བྱིན་གྱི་ཤོག་ཟེར་བ་གྱིས་ལ་ཁུག་ལ་ཤོག་ཅིག་གསུངས་ནས།  དེར་མ་སྨད་གཉིས་ཀྱིས་དེ་བཞིན་བྱས་ནས།  མུ་ལྟོ་སློང་གིན་གྲྭ་ས་འགྲིམས་ཀྱིན་ཕྱིན་པས་སླེབས་ནས།  ཆོས་ཐོན་ཐོན་བསྡད་ནས་ཕྱག་འཚལ་བ་ལ་བལྟས་པས།  ཕྱག་འགོ་ན་ཕོད་ཁ་ཅན་ཡོད་པ་ཞིག  རྒྱུད་ཕྱག་འཚལ་གྱིན་འདུག་ན།  དེ་དངོས་གྲུབ་རྒྱལ་མཚན་ཡིན་པ་འདྲ་བསམ།  དེ་ལ་མཇལ་བྱས་ནས་བྱོན་པ་དང་།  མ་བུ་གཉིས་ཡུས་ཆེ་ནས་མཆི་མ་བྱུང་ངོ་།  བླ་མ་སྐུ་ཁམས་སྙོམས་པར་ཡོད་དམ་བྱས་པ་ལ།  བླ་མས་ན་རེ།  གདམས་པ་བྱིན་གྱི་ཤོག་གསུངས་གིན་འདུག་བྱས་པས།  གདམས་པ་བྱིན་དུས་མི་ཡོང་གསུངས་པ་ལ།  བླ་མའི་སྔོ་བེམ་བསྟན་ནས་རྟགས་སུ་བསྐུར་བ་ཡིན་བྱས་པས།  གཟོད་ཡིད་ཆེས་ནས་བྱོན་ནོ།  དེར་བླ་མ་དང་སྒྲོས་གླེང་འདྲ་བྱས་པས་མ་ཐུབ་ནས།  བླ་མའི་ཞལ་ནས་ཁྱོད་ཀྱི་དེ་རྣམས་ཀུན་ཕྱོགས་གཅིག་པ་ཡིན་ཏེ།  དེས་ཀྱང་མི་ཕན་པ་ཞིག་ཡོད་པས་ང་[74]མི་ཐུབ་གསུངས་སོ།  ང་ལ་དྲིས་པ་ལན་མེད་སྨྲས་པ་ཞེ་འགེམ་ལྐུགས་པ་ཁ་མེད་བྱ་བ་ཡོད་གསུངས་སོ།  དེ་ནས་གདམས་ངག་སྤྱི་རུ་ཡང་མང་དུ་བསྟན།  བླ་མའི་ཞལ་ནས་ལྷ་སྒོམ་ལ་གསུངས་པ།  ངས་དངོས་གྲུབ་རྒྱལ་མཚན་ལ་བརྟགས་པ་བྱས་པས།  ཕྱི་འཇམ་ལ་ནང་གྲིམས་པ།  ཤེས་རབ་ཆེ་ལ་འདོད་པ་ཆུང་བ།  སློབ་ལ་བརྩོན་ལ་གཏད་པ་ཐུབ་པ།  རྟོག་པ་ཆུང་ལ་དཔྱད་པ་ཆེ་བ།  དལ་དལ་འདྲ་ལ་བརྩོན་འགྲུས་ཆེ་བ།  གདམས་པའི་སྣོད་དུ་རུང་བ་འདུག  མིང་ལ་བརྟགས་པས་དངོས་གྲུབ་རྒྱལ་མཚན་ཟེར།  དངོས་གྲུབ་ཀུན་ལ་དབང་བ་ཡིན།  རྒྱལ་མཚན་ནུབ་པ་མེད་པས་མིང་ཡང་བཟང་།  གདམས་པའི་སྣོད་དུ་འདུག་འདུག་འདྲ།  སུ་ལ་མ་བསྟན་པ་ཞིག་ཁོང་ལ་ཡོད་གསུངས་སོ།  དངོས་གྲུབ་རྒྱལ་མཚན་རང་ལ་ཡང་།  ཁྱོད་ལ་གཞན་ལས་ཁྱད་པར་འཕགས་པ་ཞིག་སྦྱིན་གྱི།  གཞན་ཕྲག་དོག་མི་སྡང་པའི་ལྡེམ་དགོངས་སུ།  འདི་ང་འདུ་འཛིས་སོས་མི་བསོད་པར་འདུག་གི  ཞག་འགའ་རི་ལ་འགྲོ་བས།  གཅིག་ངའི་ཉེ་གནས་ལ་ཆོས་བྱ་ཡིས།  དེ་ཙམ་ན་ཁྱོད་རང་ཁ་སྔ་གྱིས་ལ་ཆོས་ཤིག་གསུངས་སོ།  དེར་དེ་བཞིན་བྱས་ནས།  གཡའ་སྐྱའི་ཕ་བོང་སྐྱ་ལེབ་ཏུ།  གནས་ཁང་གུད་དུ་བྱས་ནས་གདམས་ངག་[75]བཤད་ཐོས་ཙམ་དུ་བཞུགས་སོ།  བླ་མས་ཉིན་མོ་དངོས་གྲུབ་རྒྱས་མཚན་ལ་བོན་བཤད།  ནུབ་མོ་མི་མ་ཡིན་ལ་བོན་བཤད་ཀྱིན་ཡོད་པ་ལ།  དངོས་གྲུབ་རྒྱལ་མཚན་གྱིས་ནུབ་མོ་འཇབ་ཀྱིན་ཉན་པས།  ནང་ཞིག་བླ་མས་ན་རེ།  ཁྱོད་ཀྱིས་ནུབ་མོ་ཡང་ང་ལ་ཕག་ཉན་བྱས་ཡོད་པར་མི་འདུག་གམ།  ངན་པ་འདི་གསུངས་སོ།  དེ་ཅི་ལགས་ཞུས་པས།  མི་དང་མི་མ་ཡིན་ན་རེ།  དངོས་གྲུབ་རྒྱལ་མཚན་མི་ཡོང་ངམ་ཟེར་འདུག་པ་ཁ་སེང་འགོ་སྟོད།  འགྲོག་ཡེད་ཡེད་ཡང་ཡིན་འདུག  ད་ལྟ་མི་ལྟོ་བར་འདུག་གི  ད་ཁྲུས་གྱིས་ལ་ལུས་ལ་དྲི་ཞིམ་པོ་བྱུགས་ལ་ཤོག་ཅིག་གསུངས་ནས།  དེ་མན་ཆོད་མི་མ་ཡིན་དང་མཉམ་པོར་བོན་ཞུས་སོ།  ནང་ཞིག་ཁ་བ་བྱུང་བའི་སྔ་དྲོ་གདུགས་དྲོས་ཙམ་ན།  ཁ་བ་ལ་ལ་ཞུ།  ལ་ལ་མ་ཞུ།  སྤྲིན་ཧྲལ་ཧྲོལ་རླངས་པ་ལས་སོགས་པ་བུན་ནེ་ལོང་ངེ་བ་དེ་ལ་གཟིགས་ནས།  བླ་མའི་ཞལ་ནས་དངོས་གྲུབ་རྒྱལ་མཚན་ཉོན་ཅིག་གསུངས་ནས།  རྫོགས་ཆེན་གྱིས་མགུར་ཞིག་གསུངས་པ་ལ།  དངོས་གྲུབ་རྒྱལ་མཚན་ལ་རྟོགས་ཚད་ཁྱད་པར་ཅན་ཞིག་སྐྱེས་གསུངས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  རོང་བྱ་གླག་ཚང་གི་ཕུག་ཏུ།  ཟླ་བ་བདུན་[76]གསལ་བཏབ་ཅིང་ཉམས་སུ་བླངས།  དེ་ནས་རྒྱལ་ཁམས་སུ་ལྡོམ་བུ་བྱེད་ཅིང་ཉམས་སུ་བླངས།  ཡོན་བདག་ཕོ་མོའི་འགྲོ་དོན་བྱེད་ཀྱིན་ཀྱང་ཉམས་སུ་བླངས་སོ།  བརྟེན་པའི་ཚེ་ནི་དགུང་ལོ་བདུན་ཅུ་དོན་གསུམ་བཞེས་ནས།  ཡེ་ཤེས་བཞི་སྦྱོར་གྱིས་གདམས་པས་བེམ་རིག་གུད་དུ་ཕྲལ་བ་ལགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  སྦྱངས་པའི་ཡོན་ཏན་བསྒྲུབས་པའི་ནུས་མཐུ།  སྒོམ་པའི་རྟོགས་ཚད་གསུམ་གྱི་སྟོབས་ཀྱིས།  ཐུན་མོང་ཡོན་ཏན་དང་གྲུབ་རྟགས་ནི་ཅི་སྙེད་ཅིག་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི་བླ་མས་ཉམས་ཀྱི་གདམས་ངག་བཏབ་ནས།  ཀུན་གཞི་སེམས་ཀྱི་བདག་ཞལ་ཁུམས་པས།  མིའི་ཅི་ལྟར་མཐོང་མོད་ཀྱང་།  སེམས་ལ་བདེ་བ་རྙེད་པ་ཡིན་གསུངས་ནས།  སངས་རྒྱས་ཀྱི་དགོངས་པ་ཐུགས་སུ་ཆུད་པ་ལགས་སོ།  བླ་མ་དེའི་སློབ་མ་ནི།  ཁོང་པ་རང་གི་དབོན་པོ་ཡིན་ཏེ།  རྗེ་འོར་སྒོམ་ཀུན་འདུལ་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  གདུང་རུས་འོར་ཡིན།  ཡབ་ནི་འོར་བོན་སྟོན་པ་རྒྱལ་བ་གསས་དང་།  ཡུམ་ནི་ཁྱུང་བྱིད་ཟ་བྱང་ཆུབ་སྒྲོན་བྱ་བ་ཡིན།  དགུང་ལོ་བཅུ་གསུམ་ལོན་ནས་ལྷ་རྗེ་[77]མེ་ཉག་ལ་སྔགས་སེམས་ཕྱོགས་ཀྱི་སློབ་གཉེར་འདྲ་བྱས་སོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  དངོས་གྲུབ་རྒྱལ་མཚན་རིང་མོ་དང་མཇལ་ནས།  བླ་མའི་དབོན་པོར་ནི་འཁྲུངས་པའི་སྟོབས་ཀྱིས།  དགུང་ལོ་བཅུ་དགུ་ཉི་ཤུ་བ་ལ།  གདམས་རྒྱུད་འདིའི་སློབ་གཉེར།  ནམ་ཟླ་དཔྱིད་ཁ་ཞིག་ནས་ཉན་པས།  སོས་ཁ་ཚིག་དོན་མ་ལུས་པར་ལོངས་སོ།  དུས་རེས་ཞིག་ཕྱི་བའི་བྲུས་ཁུང་ཞིག་ན།  བསམ་མནོ་གཏོང་གིན་ཡོད་པ་ལ།  མི་མ་ཡིན་གྱིས་ལུས་མེད་པའི་མགོ་བོར་བྱས་ནས།  ཉམས་སོད་འདྲ་བྱུང་བས་ཡ་ང་དང་ཁུ་འཕྲིགས་མ་སྐྱེས།  ཡང་ཚོགས་ཤིག་བཏང་བའི་དུས་ན།  བླ་མ་ལ་རྟོགས་པ་ཉམས་ཀྱི་མགུར་འདྲ་ཕུལ་བས།  བླ་མ་ཡང་ཐུགས་མཉེས་ནས།  ངས་ནི་ཚིག་དོན་མ་ལུས་པར་བསྟན་པ་ཡིན་ནོ།  ཆུད་གསན་ནམ་མི་གསན་ཁྱོད་རང་ཤེས་གསུངས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  ཁོང་རང་གི་མཆོད་ཁང་དུ་བཞུགས་ཀྱིན་ཡང་ཉམས་སུ་བླངས།  རང་ཐང་སྐྱུར་མོའི་དགོན་པར་བཞུགས་ཀྱིན་ཉམས་སུ་ཡང་བླངས།  ཡོན་བདག་གི་འགྲོ་དོན་བྱེད་ཀྱིན་ཡང་ཉམས་སུ་བླངས་སོ།  བརྟེན་པའི་ཚེ་ནི་[78]དགུང་ལོ་བརྒྱད་ཅུ་ཡར་བརྒལ་ནས།  སྐུ་ཚེ་མཐར་ཕྱིན་དུ་བཞུགས་སོ།  གདམས་ངག་ལ་སྤྱོད་ནུས་པ།  ཉམས་སུ་ལེན་པ་ནི་སེ་བོན་ཞིག་གིས་ཐར་ཐོར་འདྲ་ཉན་པ་ལས་མེད།  ཆོས་ཀྱི་དགེ་བཤེས་ཏེ་ར་བ་བྱ་བས་གསང་གིན་རྫོགས་ཆེན་འདྲ་ཕག་ཏུ་སྤྱད།  མར་སྨན་ཀུན་ནེ་བྱ་བས་སྤྱད།  རུ་སྟོད་ཀྱི་རྣལ་འབྱོར་པ་གཅིག་གིས་གསེར་འདྲ་མེ་ཏོག་ཏུ་ཕུལ་གྱིན་ཀྱང་སྤྱད།  དེ་རྣམས་ནི་ཆོས་པའོ།  སྐུ་ཚེའི་གཞུག་ལ་མདོ་ཁམས་ཀྱི་ཁམས་པ་གཉིས་ཀྱིས་དཔེ་ཞུ་བྱས་པས།  བླ་མའི་ཞལ་ནས་སྒྲོས་འདོགས་གཅོད་པ་དོན་གྱི་རྒྱུད་པ་ལ།  ཡིག་ཆུང་གི་ལྷད་མ་ཞུགས་པ་ཡིན་པས།  བླ་ཡི་གེ་འབྲི་རུ་མེད་པ་ལ།  ཡང་སྟོན་གྱིས་ཞུ་བ་ཕུལ་ནས།  ངེད་གཉིས་ཀྱིས་བརྗེད་ཐོ་བཀོད་པ་མ་ཡིན་པའི།  ང་ལ་ཡི་གེ་ཁྱི་ལྕེ་ཙམ་གཅིག་ཡོད་རེ་གསུངས་ནས།  དབུ་བསྙུང་བཞེས་པས།  དེ་ལ་ཁམས་པ་ཡིད་ཆེས་ནས།  བྲིས་མཁན་གསུམ་གྱིས་བླ་མའི་ཐུགས་ནས་བྲིས་པས།  ཞག་ཉི་ཤུའི་ཁོངས་སུ་གསུམ་བཏུབ་མ་བཅུ་གསུམ་འཕྲིང་།  ཤོག་གུ་བརྒྱ་ཉི་ཤུ་ཙམ་བྱུང་།  དེ་མན་ཆོད་དབོན་སྲས་རྣམས་ཀྱིས་ཀྱང་།  བརྗེད་ཐོ་ཡིག་ཆུང་ཐན་ཐུན་ཞུས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  སྤྲུལ་པའི་སྐུ་ཡིན་པའི་རྟགས་སུ།  མན་[79]ངག་ཀུན་ལ་མི་བརྗེད་པའི་གཟུངས་ཐོབ་ཅིང་།  ཁྱད་པར་ཞང་ཞུང་མེ་རིའི་སྔགས་སེམས་གཉིས་ལ་གྲུབ་པ་མངོན་དུ་ཐོབ།  སྐུ་ཚེ་ལ་བར་ཆོད་མེད་ཅིང་འགྲོ་དོན་མཐར་ཕྱིན་པ་དང་།  གློ་བུར་གྱི་དྲི་མས་མ་གོས་ཤིང་།  མངོན་ཤེས་དང་དགོངས་པ་ལ་གསལ་འགྲིབ་མེད་པས།  སྣོད་ལྡན་གྱི་སློབ་མ་ལ་འགྲོ་འདུལ་གྱི་ལུང་སྟོན་པ་དང་།  དེ་ལས་སོགས་ཏེ་ཐུན་མོང་གི་དངོས་གྲུབ་དང་ཡོན་ཏན་གྲུབ་རྟགས་ནི།  དུ་མ་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་མན་ངག་བཏབ་ནས།  དུས་དང་གནས་སྐབས་འདི་ལྟར་བྱ་བ་མེད།  རྩེ་གཅིག་གི་དོན་ལ་ཡེངས་མེད་ཀྱི་བྱ་ར་བཏང་ནས།  སངས་རྒྱས་ཀྱི་ངོ་བོ་རང་ལ་རྙེད་པ་ལགས་སོ།  དེ་ནི་བོད་ཀྱི་གྲུབ་ཐོབ་ལྔའི་ལོ་རྒྱུས་བསྟན་ནས།  གཉིས་པ་དཔོན་བཙན་པོས་ས་སྟོད་དུ།  གུ་གེ་ཤེས་རབ་བློ་ལྡན་ལ་བརྒྱུད་པ་ནི་སྟོད་རྒྱུད་དེ།  བཀའ་རྒྱུད་བཞི་སྐོར་དང་།  ཉམས་རྒྱུད་གཅིག་གོ།  ༈  བླ་མ་དེའི་སློབ་མ་ནི།  ཤེས་རབ་བློ་ལྡན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་གུ་གེ་ནང་ཁོངས་པ།  གདུང་རུས་སྙེལ་ཡིན།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་[80]ན།  ར་རྫི་ཁོ་ན་བྱས་ནས།  ཉམས་སྣང་དང་རྨི་ལམ་ལ།  གཡུ་བྱ་ཁུ་བྱུག་ཅིག་ཡང་ཡང་དུ་སྐད་སྨྲ་བ་བཞིན་འདུག་པ་བྱུང་།  མངོན་སུམ་དུ་ཉིན་གཅིག་བྱ་ཁུ་བྱུག་ཅིག་བབས་འདུག་བྱ་འོང་ས་དེར་ཁོང་ཕྱིན་པས།  རྣལ་འབྱོར་པ་སྐུ་ལུས་ཆུང་སེ་བ།  སྔོ་བེམ་དང་སྒོམ་ཞུ་མནབ་པ་གཅིག་དང་མཇལ་ལོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གུ་གེ་ཡུལ་དུ་ངེས་མེད་དུ།  རི་ཁྲོད་གྲོང་ཡུལ་ཐམས་ཅད་དུ་སྣང་བ་ལམ་དུ་ཁྱེར་གྱིན་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  དེའི་སྐབས་སུ་བླ་མ་དཔོན་བཙན་པོ་དེས།  བཀའ་རྒྱུད་རིན་པོ་ཆེ་སྐོར་བཞི་ལག་ལེན་ཆ་ལག་དང་བཅས་པ་གནང་ནས།  སྐུ་ལུས་གཡུ་བྱ་ཁུ་བྱུག་ཅིག་ཏུ་སྤྲུལ་ཏེ།  ལྷོ་ནུབ་སྲིན་པོའི་ཁ་གནོན་ལ།  འོད་དང་སྒྲ་དང་ཟེར་གྱིས་བསྐོར་ནས་གཤེགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  ཅོག་གིས་བཞག་ན་བདེ་ཡི་གར་སོང་ཐོང་།  དཔོན་བཙན་པོ་ངས་དེ་ལས་མ་རྙེད་ཀྱི།  ཁྱོད་རང་ཡང་རྟོག་དཔྱོད་ཐོང་།  ཞེས་གསུངས་སོ།  དེ་ལ་གུ་གེ་ཤེས་རབ་བློ་ལྡན་ཡིད་ཆེས་ལྷང་གིས་སྐྱེས་ནས།  ཉམས་སུ་བླངས་པས།  བློ་རྩལ་དང་ལྡན་པས་འཕྲལ་ལ་གྲོལ་ལོ༎  ༈  བླ་མ་དེའི་སློབ་མ་ནི།  [81]ཀུན་དགའ་རིང་མོའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་པུ་ཧྲང་ཡུལ་སྟོད་པ་།  གདུང་རུས་སྟོང་པ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  སྤྱིར་ཆུང་ཆུང་ནས་བོན་ཕྱོགས་མེད་ལ་མོས་ཤིང་།  འབྲི་འདོན་ཀློག་གསུམ་མང་པོ་བྱས།  སྒོམ་ཆེན་གྱི་བོན་ལ་མོས་པ་ཞིག་ཡོད་པ་ལ།  ཁྱད་པར་གུ་གེ་ཤེས་རབ་བློ་ལྡན་གྱི་དྲུང་དུ།  བཀའ་རྒྱུད་བཞི་སྐོར་མན་ངག་ངོ་སྤྲོད་དང་བཅས་པ་ཞུས།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གངས་རི་མཚོ་གསུམ་དང་རིན་ཁུང་ལས་སོགས་པུ་ཧྲང་གི་ཡུལ་སྟོད་དུ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  པུ་ཧྲང་གི་ནག་སྙེལ་གངས་ཀྱི་མགུལ་དུ།  ད་ལྟར་ཡང་གཟིམས་སྤྱིལ་བྲག་ལ་རྫུ་འཕྲུལ་མཛད་ནས།  རང་བྱོན་བྱིན་རླབས་ཅན་དང་།  གཞན་ཡང་གྲུབ་རྟགས་བསམ་དུ་མེད་དོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  གུ་གེ་ཤེས་རབ་བློ་ལྡན་གྱིས་སྤྲོ་བསྡུ་དང་བྲལ་ནས།  རང་སོ་ལ་བཞག་པས།  དེ་བཞིན་འདུག་གི་ཉམས་སུ་ལོངས།  ཞེས་གསུངས་པས།  དེ་པུ་ཧྲང་ཀུན་དགའ་རིང་མོའི་རྒྱུད་ལ་ལྷག་གིས་ཤར་ནས།  ཉམས་སུ་[82]བླངས་པས་ཟླ་བ་གཅིག་ནས་གདེང་ཐོབ་བོ༎  ༈  བླ་མ་དེའི་སློབ་མ་ནི།  རྣལ་འབྱོར་གསས་མཆོག་གི་ལོ་རྒྱུས་ལ་ལྔ།  དང་པོ་གཙང་མ་མི་ལུས་སུ་སྐུ་སྤྲུལ་ནས།  ཡུལ་འདི་ཡིན་ཡབ་ཡུམ་འདི་ཡིན་འདི་ནས་བྱོན་གྱི་ཁུངས་མེད་སྤྲུལ་སྐུ་ཡིན་པའི་དོན་ནོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  པུ་ཧྲང་གི་ཀུན་དགའ་རིང་མོའི་དྲུང་དུ་གདམས་པ་ཞུས་པས།  བཀའ་རྒྱུད་སྐོར་བཞི་མན་ངག་ཐུགས་ལ་བཏགས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གནས་ལ་ངེས་པ་མེད་དེ་གང་དུ་ཡང་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  ངེས་མེད་ཀྱི་སྤྲུལ་སྐུ་ཡིན་ཏེ།  བོན་ཆོས་གང་གི་ཡང་རྒྱུད་འཛིན།  འདི་ནི་ཚེ་དབང་དངོས་ཡིན་ཏེ།  བྱ་ཡོན་ཞིག་པོ་ཡང་ཟེར།  མཚན་འགྱུར་མང་ངོ་།  རྩལ་གྲུབ་རྟགས་གང་ལ་ཡང་ཐོགས་ཆགས་མེད་ཅིང་བསམ་ལས་འདས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  ཕྱི་ནང་གི་དངོས་པོ་ཐམས་ཅད་རང་གྲོལ་དུ་ཞིག་པ་བཞིན།  ཀུན་དགའ་རིང་མོས་དེ་ལྟར་ཡིན་པར་ཐག་ཆོད།  ཅེས་གསུངས་པས།  དེ་རྣལ་འབྱོར་གསས་མཆོག་གི་སེམས་རྒྱུད་ལ།  ངེས་འབྱུང་གི་[83]དོན་གོ་བ་ཞིག་སྐྱེད་ནས་སྦྱངས་པས།  ཞག་བརྒྱད་ཅུ་གྱ་ལྔ་ནས་ཐག་ཆོད་ཀྱི་གདེང་རྙེད་དོ༎  ༈  བླ་མ་དེའི་སློབ་མ་ནི།  བླ་མ་ཁྱུང་བྱིད་མུ་ཐུར་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་གྲོ་ཤོད་པ་ཞིག་ཡིན།  གདུང་རུས་ཁྱུང་པོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  རྣལ་འབྱོར་གསས་མཆོག་གི་དྲུང་དུ།  གདམས་ངག་ཅིག་ཞུ་བྱས་པས།  བཀའ་རྒྱུད་སྐོར་བཞི་ཚང་པར་ཐུགས་ལ་གཏགས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  འཁྲུག་ཞིག་ཆེན་པོ་དེ།  གནས་ངེས་མེད་དུ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  བསམ་ལས་འདས་པ་ཞིག་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  སྒོ་གསུམ་གྱི་འབད་རྩོལ་དང་བྲལ་ནས་དོན་ལ་བརྟགས་པས།  རྣལ་འབྱོར་གསས་མཆོག་ངས་དེ་ལས་འཆུགས་ས་མེད་པར་གོ་ཞེས་གསུངས་པས།  དེ་བླ་མ་ཁྱུང་བྱིད་མུ་ཐུར་ལ་ཐེ་ཚོམ་གྱི་བློ་དང་བྲལ་བའི་ཡིད་ཆེས་སྐྱེས་ནས།  ཉམས་ལེན་ལ་འབད་པས།  རྟོགས་པའི་གདེང་རྙེད་དོ༎  ༈  བླ་མ་དེའི་སློབ་མ་ནི།  བླ་མ་རྩི་བདེ་བ་རིང་མོའི་ལོ་རྒྱུས་ལ་ལྔ།  [84]དང་པོ་གཙང་མ་མི་ལུས་ཐོབ་ཅིང་།  ཡུལ་དེ་ཡང་གྲོ་ཤོད་པ་གདུང་རུས་རྩི་ཡིན།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  ཁྱུང་བྱིད་མུ་ཐུར་གྱི་དྲུང་དུ་མཇལ་བཀའ་རྒྱུད་སྐོར་བཞི་ཞུས་ནས།  མན་ངག་ལག་ལེན་དང་བཅས་པ་ཐུགས་ལ་བཏགས།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  སྟོད་ཕྱོགས་ཀྱི་གནས་རི་གང་བཟང་ལ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  བརྗོད་ཀྱིས་མི་ལངས་པ་ཞིག་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  ཁྱུང་བྱིད་མུ་ཐུར་གྱིས་སྣང་སྟོང་དབྱེར་མེད་དུ་ཤེས་པས།  གཉིས་ཀ་ཟིལ་གྱིས་ནོན་ཞེས་གསུངས་པ།  བདེ་བ་རིང་མོ་ལ་བདེན་པའི་ངེས་ཤེས་ལྷང་པ་ཞིག་འཕྲལ་དུ་སྐྱེས་ནས།  ཉམས་སུ་བླངས་པས།  ཟླ་བ་གཅིག་ནས་གདེང་ཐོབ་བོ༎  ༈  བླ་མ་དེའི་སློབ་མ་ནི།  བླ་མ་རྟོག་མེད་ཞིག་པོའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་གློ་སྟོད་ཀྱི་ས་ཆ་ཡིན།  གདུང་རུས་རོང་པོ།  གཉིས་པ་ལས་འཕྲོ་དང་སྐལ་བར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  རྩི་བདེ་བ་རིང་མོའི་དྲུང་དུ་བཀའ་རྒྱུད་སྐོར་བཞི་ཞུས་ནས།  [85]མན་ངག་རྫོགས་པར་གནང་།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གློ་སྟོད་བོན་འཁོར་གྱི་ཕུ།  གཡས་ཟུར་གྱི་རོང་ལ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  སྐུ་ཚེ་མཐར་ཕྱིན་མཚམས་བསྒྲུབ་ཉི་ཟླ་མིག་གིས་མི་མཐོང་བར་བཞུགས་པ་དང་།  ཁྱད་པར་ཡང་སྟོན་ཆེན་པོ་དེ་ཉིད།  སྤང་ལ་ནམ་གཤེན་གྱི་སྤྲུལ་པར་ལུང་བསྟན་ཅིང་།  མཁྱེན་པ་སྒྲིབ་མེད་དུ་གསལ་བ་ལས་སོགས།  རྩལ་གྲུབ་རྟགས་བསམ་ལས་འདས་པར་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  རྩི་བདེ་བ་རིང་མོ་ཡིས་བློ་ཡིས་ཆེད་འཛིན་དང་བྲལ་ནས་གདངས་ལ་གཞིགས་པས།  ཡིན་པར་ཐག་ཆོད།  ཅེས་གསུངས་པས།  དེ་རང་རྟོག་མེད་ཞིག་པོས་བརྟགས་པས།  ཡིད་ཆེས་ཀྱི་གོ་བ་ལྷང་གིས་སྐྱེས་ནས་བསྐྱངས་པས།  དོན་གྱི་གདེངས་ཐོབ་བོ།  དེ་སྟོད་རྒྱུད་ཀྱི་བླ་མ་དྲུག་གི་རྣམ་ཐར་རོ།  ཨཾཐི།  ཡང་སྟོན་ནས་ལྷོ་བྱང་གཉིས་སུ་གྱེས་སོ༎  ༈  བླ་མ་དེའི་སློབ་མ་ནི།  ཤེས་རབ་རྒྱལ་མཚན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡབ་ཡ་ངལ་གསུང་རབ་སྐྱབ།  ཡུམ་སྙི་མོ་ཆོས་སྐྱིད་གཉིས་ཀྱི་སྲས་ཡིན།  [86]མཚན་འགྱུར་བཞི་རུ་ཡོད་པ་ལ།  ཡབ་གྲོངས་ནས་ཞག་བཅུ་གསུམ་ནས་སྐུ་འཁྲུངས་པས་ཚབ་མ་གྲགས།  གདུང་རུས་ཡ་ངལ་བ་ཡིན་པས།  ཡང་སྟོན་ཆེན་པོ།  ལུང་བསྟན་ནས་བྱུང་བས་སྤང་ལ་ནམ་གཤེན།  མཚན་ངོ་བོ་ཤེས་རབ་རྒྱལ་མཚན།  ལོ་ཉི་ཤུའི་བར་ལ་མཁས་གྲུབ་འགའ་ལ་ཐུག་ཅིང་བློ་སྦྱངས།  རྩ་བདུན་ལོན་ནས་ཡར་བྱོན་བཙུན་མོ་གཉིས་བླངས་ཏེ་སྲས་མེད།  བན་བཙུན་གྲལ་ཁྲིགས་སེ་བར་བསྐོར་ནས་རྩོད་པ་བྱས་ཏེ་མ་ཐུབ།  བོན་པོ་ལྕེ་ཐང་བ་བྱ་བར་འདུག་པས་ཁས་མི་ལེན་ཟེར་བ་ཡང་བྱུང་།  བཤད་རྒྱུད་ཀྱི་གདམས་པ་གཏེར་མ་འདི་ལ།  མཁས་པ་ཕུལ་དུ་བྱུང་བ་ཡིན་པར་གྲགས་པ་ཐོབ་ནས།  དུས་དེར་གཏེར་ཁ་བཅུ་གསུམ་ཙམ་གྱི་བོན་ལ།  དྲི་གདའ་དཀའ་ཐུབ་མཛད་པའི་དུས་སུ།  འདི་ལྟར་གྱི་སྣང་བ་ལ་བདེན་ཞེན་མེད་པར།  རྫུན་སྣང་སྒྱུ་མ་ལྟ་བུར་ཤེས་ནས་རི་ཁ་གཅིག་ཏུ་ཕྱིན།  མིག་མ་བཙུམ་པར་བར་སྣང་ལ་ལྟས་ནས།  གར་ཕྱིན་སར་གཏན་པར་འདུག་མི་ཀུན་གྱི་བསྙོན་པ་ཡིན་ཟེར་ཞིང་།  རི་ཁ་ནས་བཀུག་ཅིང་ཉ་ར་བྱས།  རི་ལ་གཅིག་པུར་འགྲོ་དུས་དེར།  མཐོང་སྣང་ཉམས་སྣང་མང་པོ་བྱུང་།  ཁྱད་པར་དཔོན་བཙན་པོས་སྤྲིན་བྲག་གི་བར་ནས།  ལུང་སྟོན་དང་དངོས་གྲུབ་མང་པོ་ཐོབ།  གཉིས་པ་[87]བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  སེ་བོན་ཁྲོ་རྒྱལ་དང་སྐབས་དོན་དང་གནད་དོན་བཅུ་གསུམ་གྱི་བོན་གཏམ་བྱས།  སྐབས་དོན་འདི་འདྲ་ཤེས་པ་ཁྱེད་ཀྱིས་སུ་ལ་ཞུས་བྱས་པས།  ངས་བླ་མ་ལྷའི་རྒྱུད་འཛིན་པའི་འོར་བོན་ཀུན་འདུལ་ལ་ཞུས་ཟེར།  འདི་ལ་འདིས་མི་ཚད་པའི་འཕྲོ་ཞིག་ཡོད་སྙམ་ནས།  འོར་སྒོམ་ཅན་དུ་བྱོན་ནས་ཞུས་པས།  ཁྱེད་རྒྱ་མཚོ་ཙམ་གྱིས་མི་ངོམ་བར།  ངའི་ཉ་མིག་ཙམ་ལ་གསུངས།  དེ་ག་ཞུ་བ་ལགས་བྱས་པས།  ཟླ་བ་ཕྱེད་དང་གསུམ་ལ་ཚིག་དོན་མ་ལུས་པར།  ཉམས་རྒྱུད་རྒྱས་བསྡུས་ཡི་གེ་ལ་ཐེབས་པ་ལགས་སོ།  ཡང་སྟོན་ཤེས་རབ་རྒྱལ་མཚན་ལ།  བླ་མ་ཀུན་འདུལ་གྱིས་ལུང་བསྟན་ནས།  མངའ་རིས་སྟོད་དུ་རྒྱུག་ཁྱེད་ལ་རྒན་ཕྲུག་གཉིས་ཀྱང་ཡོང་།  བུ་སློབ་ཡང་མང་དུ་ཡོང་གསུངས་ནས།  སྟོད་སྐྱ་རུ་རུ་དགོན་གནས་བཏབ་ནས་བཞུགས།  གློ་སྟོད་དུ་འགྲོ་དོན་ཞིག་ལ་བྱོན་ནས།  གཤེགས་ལམ་ཞིག་ན་ཆོ་ལོ་བ་མང་པོ་ཞིག་འདུག  དུམ་པད་བཞུགས་བྱིན་རླབས་ཞུ་ཟེར་དེར་བཞུགས་པས་ཆོལ་སྔགས་ལ།  ཉི་ཟླ་མིག་གིས་མི་མཐོང་བར་རོང་རྟོག་མེད་ཞིག་པོ་ཟེར་གྱིན་འདུག་ནས།  དེ་འདྲ་གང་ན་ཡོད་དྲིས་པས།  རྫོགས་པ་ཆེན་པོ་ཞང་ཞུང་སྙན་རྒྱུད་ལ་གྲུབ་པ་ཐོབ་[88]པ།  རྟོགས་ལྡན་ཆེན་པོ་ཞིག་ཕུ་ཡ་གི་དགོན་པ་ན།  རོང་རྟོག་མེད་ཞིག་པོ་ཟེར་བའི་ཉི་ཟླ་མིག་གིས་མི་མཐོང་བ་ཞིག་ཡོད་ཟེར།  དེ་ཐོས་པས་དེ་ལ་མོས་གུས་དང་དད་པ་དཔག་ཏུ་མེས་པ་སྐྱེས་ཏེ།  ངས་ཀྱང་རྫོགས་པ་ཆེན་པོ་ཞང་ཞུང་སྙན་རྒྱུད་ཤེས།  ག་དར་བྱེད་དགོངས་ནས།  ནང་པར་མཇལ་དུ་འགྲོ་བའི་ཕྱག་རྟེན་དང་།  ཚོགས་འཁོར་ལས་སོགས་པའི་གྲབས་བྱས།  དེའི་ནུབ་མོ་རོང་རྟོག་མེད་ཞིག་པོའི་རྨི་ལམ་དུ།  ནམ་སྟོད་བུད་མེད་ཅིག་ཡོང་ནས་ཁྱེད་ཀྱི་སློབ་མ་ལ་སྤང་ལ་ནམ་གཤེན་གྱི་སྤྲུལ་པ་ཞིག་ཡོང་པར་ཡོད་པས།  དེ་དང་མཇལ་ཁ་ཐོང་ལ་ཞང་ཞུང་སྙན་རྒྱུད་ཀྱི་བོན་རྫོགས་པར་སྟོན་ཟེར་བའི་ལུང་སྟོན་བྱུང་།  ནམ་སྨད་བོན་པོ་སྔགས་པའི་ཆ་བྱད་ཅན།  རལ་པ་སིལ་མ་ཐོར་ཅོག་ཏུ་བཅིངས་པ།  ལ་ལ་རོ་སྟོད་ན་ཉི་ལེ་བྱས་པ།  སྨང་ར་རྒྱ་ཞོལ་ལེ་བ་ཤ་ལ་འཇོལ་ཤད་དཀར་མོ་གྱོན་པ།  དེ་སྟེང་ན་ཕོད་ཁ་སྔོན་པོ་ཞིག  དེ་སྟེང་ན་ཅམ་སེ་དམར་པོ་ཞིག་གོན།  རྐེད་ལ་ལྕགས་ཕུར་གཅིག་གཟེར་བ་ཞིག་མཇལ་དུ་མཚན་ལྟས་སུ་བྱུང་།  དེ་ནས་སང་ཉི་དྲོས་ལ།  ཉེ་གནས་ན་རེ།  འུ་ལ་གདོང་སྐྱ་ནས་ཡོང་བའི་བོན་པོ་ཞིག་མཇལ་ཞུ་ཡིན་གདའ་ཞུས་པས།  ཅི་འདྲ་ཞིག་འདུག་གསུངས་པས།  ནམ་བཟའ་དང་སྔགས་པའི་ཆ་བྱད་[89]འདི་འདྲ་གདའ་ཞུས་པས།  མདང་གི་མཚན་ལམ་དུ་བྱུང་པ་དེར་འདུག་གསུངས།  མཇལ་བས་ཆོག་གསུང་ནས་མཇལ་ལོ།  དེ་དུས་ཡང་སྟོན་གྱིས་ཞུས་པ།  ཞང་ཞུང་སྙན་རྒྱུད་སྔགས་སེམས་ཀྱི་སྐོར།  བདག་གིས་ཀྱང་ཞུས་ནས་ཡོད་ལགས་ཞུས་པས།  ཁྱོད་ཀྱི་དེ་རྣམས་ཉམས་རྒྱུད་དང་སྔགས་སུ་འདུག  ང་ལ་བཀའ་རྒྱུད་སྐོར་དཔོན་བཙན་པོ་ནས།  གུ་གེ་ཤེས་རབ་བློ་ལྡན་ལ་གསུང་པའི་བཀའ་རྒྱུད་སྐོར་བཞི་བྱ་བ།  ཕྱི་ལྟ་བ་སྤྱི་གཅོད་བྱ་བ་ངས་ལུང་སྒོམ་ལ་བཤད་ཚར་བས།  ཁྱོད་རང་ལུང་སྒོམ་ལ་ཞུས་ཤིག  གཅིག་རྒྱུད་ཡིན་པས་བཤད་དུ་མི་འདོད་གསུངས་ནས།  སྐོར་གསུམ་པོ་མན་ངག་ཚང་པར་ཞུས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  གར་བཞུགས་བདེར་གཤེགས་ལྷའི་ཕོ་བྲང་དུ་བྱིན་གྱིས་རླབས་པ།  བརྟེན་པའི་ཚེ་བླ་མའི་བཀའ་བཞིན་མ་བསྒྲུབ་སྟེ།  གདམས་པ་བསྟན་པ་སྔ་བས་ལེན་ནམ།  ཕག་བོན་པོའི་ཡུག་ས་མོ་ཞིག་ལ་བཤད་པ་མ་བྱས་པར།  ཡི་གེ་རིས་ཤིག་བསྟན་པས་ལེན་ནམ།  བསྙུང་ནས་དྲུག་ཅུ་རྩ་གསུམ་པ་ལ་སྐུ་འདས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  སྒྲ་ཚིག་ཐ་སྙད་ལ་མཁས།  མཐུ་རྩལ་ཡོན་ཏན་[90]གྲུབ་རྟགས་བསམ་དུ་མེད།  མཁའ་འགྲོ་མ་ཡེ་ཤེས་གསལ་བྱ་བའི་མཐོང་སྣང་ལ།  ས་ཐོབ་རིག་འཛིན་དམ་ཚིག་ཅན་གྱི་བར་ཆོད་སེལ།  ལམ་སྣ་འདྲེན།  ཡིད་ཆེས་སོ།  ཚེ་སྔ་མ་རྒྱལ་པོའི་སྲས།  དེ་ཡི་སྟོབས་ཀྱིས་བླ་མ་རྣམས་དང་མཇལ་ལོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་གདམས་ངག་བཏབ་ནས།  དུས་གནས་ཐམས་ཅད་དུ་འབྲེལ་མེད་འགྱུར་མེད་ཀྱི་དབྱིངས་ལ་མཚོན་དུ་མེད་པར་རྟོགས་ནས།  ས་ལ་གནས་པའི་གཡུང་དྲུང་སེམས་དཔར་གྱུར་ཏོ།  འདི་མན་ཡང་སྟོན་ནས་བྱང་རྒྱུད་དུ་གྱེས་པའོ༎  ༈  བླ་མ་དེའི་སློབ་མ་ནི།  ལུང་སྒོམ་རྟོག་མེད་ཀྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་གཙང་པ་ཞིག་ཡིན།  གདུང་རུས་ལུང་།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  སྤང་ལ་ནམ་གཤེན་ལ་གསང་བའི་སྙིང་གཏམ་ཚིག་གསུམ་ཞུས།  ཡང་སྤང་ལ་ནམ་གཤེན་གྱིས་ལྟ་བ་སྤྱི་གཅོད་ཞུས།  བླ་མ་འཁྲུལ་མེད་ལ་ཉམས་རྒྱུད་དང་སྤྱི་གཅོད་ཞུས།  དོན་ལ་ཕར་ཞུ་ཚུར་ཞུ་བྱས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གཙང་གི་རི་ཁྲོད་འགྲིམས་ཀྱིན་བཞུགས་སོ།  བཞི་པ་ཐུན་མོང་དང་གནས་[91]སྐབས་ཀྱི་ཡོན་ཡན་གྲུབ་རྟགས་ནི།  འཛིན་པ་ཕྱོགས་འཛིན་དང་བྲལ་ཅིང་།  རྩལ་གྲུབ་རྟགས་དཔག་ཏུ་མེད་པ་ཞིག་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  སོ་མ་ལ་ངང་གིས་བལྟས་པས།  དེ་ལས་འདས་ས་མེད་པས་ཕུ་ཐག་ཆོད་དོ།  ཞེས་གསུངས་པས།  ལུང་སྒོམ་གྱིས་གཙང་གི་རི་ཁྲོད་འགྲིམས་ཀྱིན་ཉམས་སུ་བླངས་པས།  ཡིད་ཆེས་ཀྱི་བདེ་བ་ཤར།  རིག་པའི་དམར་ཐག་ཆོད་དོ༎  ༈  བླ་མ་དེའི་གོང་མ་འམ་སློབ་མ་ནི།  འཁྲུལ་མེད་ཞིག་པོའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་གློ་སྨད་ཀྱི་ཤ་རི་བ་ཞིག་ཡིན།  གདུང་རུས་སྙེལ་།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  སྤང་ལྷ་ནམ་གཤེན་དང་།  ལུང་སྒོམ་རྟོག་མེད་དང་།  ཤ་རིའི་འཁྲུལ་མེད་དང་གསུམ་གཅིག་ལ་གཅིག་ཞུ་བྱས།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གློ་བོ་ཤ་རིའི་དབེན་གནས་དང་རི་ཁྲོད་འགྲིམས་ཤིང་བཞུགས།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  འཇིག་རྟེན་གྱི་དྲི་མས་མ་གོས་པ་དང་།  སྣང་བ་སྒྱུ་མར་ཤེས་པས་གྲུབ་རྟགས་ལ་ཐོགས་རྡུགས་མེད་པ།  ཡོན་ཏན་བསམ་ལས་འདས་[92]སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བཅོས་མེད་རང་སོར་བཞག་པས།  དོན་གྱི་ངོ་བོར་འདུག་པ།  དེ་ལྟར་ཉམས་སུ་ལོངས་ཤེས་གསུངས་པས།  ཤ་རིའི་སྙེལ་སྒོམ་འཁྲུལ་མེད་ཀྱི་རྒྱུད་ལ།  བློ་ཐག་ཆོད་ཡིད་ཆེས་ཀྱི་གོ་བ་སྐྱེས་ནས།  རི་ཁྲོད་འགྲིམས་ཤིང་བསྐྱངས་པས།  ལོ་གཅིག་ནས་གདེང་ཐོབ་བོ༎  ༈  བླ་མ་དེའི་སློབ་མ་ནི།  གཉག་སྒོམ་རི་པ་ཤེར་ཚུལ་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་དྭང་རའི་སྤྱན་དགོན།  གདུང་རུས་གཉག  ནང་ཚོ་རྒྱ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  ལུང་སྒོམ་རྟོག་མེད་དང་སྙེལ་སྒོམ་འཁྲུལ་མེད་དང་མཇལ།  བཀའ་རྒྱུད་རིན་པོ་ཆེ་སྐོར་བཞི་དང་།  མན་ངག་ཚང་བར་ཐུགས་ལ་བཏགས།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གངས་ཆེན་རྟ་རྒོ་༼སྒོ༽དགེ་རྒན་གྱི་རི།  ཁྱད་པར་དྭང་རའི་རི་སྤྱན་དགོན་གྱི་ཟེ་ཕུག་ཏུ་བུག་སྒོ་ལ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  ཐུགས་ཤེས་ལ་ཐོགས་རྡུགས་མེད།  ཨུ་རི་བླ་མ་ལས་སོགས་ལ་བཀའ་སྐྱོང་གིས་ལུང་སྟོན་པ།  མི་མ་ཡིན་གྱིས་ཞབས་ཏོག་དང་།  རྩལ་གྲུབ་རྟགས་[93]མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  ཡིན་མིན་སེམས་ཀྱི་ངོ་བོ་ལ་བརྟགས་པས།  ངེས་པར་གོ་ཞེས་གསུངས་པས།  ཤེར་ཚུལ་གྱི་རྒྱུད་ལ་དད་མོས་བདེན་པའི་ཡིད་ཆེས་སྐྱེས་ནས།  ཉམས་སུ་བླངས་པས།  བློ་བདེ་ཞིང་གདེངས་ཁོང་དུ་ཆུད་པ་ལགས་སོ༎  ༈  བླ་མ་དེའི་སློབ་མ་ནི།  ཨུ་རི་བསོད་ནམས་རྒྱལ་མཚན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡུལ་ནི་བི་རི་ནང་སྐོར་བ།  གདུང་རུས་ལྡོང་ཡིན།  ཡབ་ཨ་རྒྱལ་ཡུམ་གྲ་ཟ་སྒོན་ནེ་བྱ་བ་ཡིན།  ཆུང་ངུན་གྱི་མཚན་ཨ་མཆོག  ལོ་ལྔ་པ་ལ་ཡུམ་འདས།  མ་ཡར་མོས་མནར་ནས་སྡུག་པ་བྱུང་།  ལོ་བཅུ་གསུམ་པ་ལ་ཡབ་ལ་སྲས་མང་པས།  རབ་བྱུང་དགེ་སྦྱོར་ལ་ཞུ་བ་ཕུལ་བས་གནང་།  ཁང་གསར་བས་མཚན་བསོད་ནམས་རྒྱལ་མཚན་དུ་གསོལ།  ལོ་ཉི་ཤུ་ཆ་བ་ལ་སློབ་དཔོན་རས་སྟོན་བོན་ཞིག་བློ་བདེ།  དེ་རྣམས་ལ་གབ་མཛོད་སྒྲགས་པ་སྐོར་གསུམ་ཡང་རྩེ་ཞུས་ཤིང་ག་དར་བྱས།  ལོ་སུམ་ཅུ་པ་ལ་གངས་རི་མཚོ་གསུམ་མངའ་རིས་སྟོད་ཀྱི་གནས་རི་བསྐོར།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་ལ་ཅི་ལྟར་མཇལ་ན།  རི་པ་ཤེར་ཚུལ་དེ་[94]སྤྱན་དགོན་གྱི་ཡང་དབེན་ཟེ་ཕུག་ན།  སྐུ་མཚམས་འདག་སྒོ་བྱས།  བཞུགས་དུས།  དེ་ནུབ་བླ་མའི་མཚན་ལམ་དུ།  ནམ་སྟོད་བུད་མེད་དཀར་མོ་ཤ་ལ་གོས་སྨུག་པོ་གྱོན་པ།  སྟེང་ན་རེ་ཐུལ་ཞིག་གོན་པ།  གསེར་གཡུའི་རྒྱན་ཆ་ཁྲོལ་ལེར་བཏགས་པ་ཞིག་གིས།  ཁྱོ་ཐོང་ལ་བཅུ་གསུམ་ལོན་པ་ཞིག་ཁྲིད་ནས་བྱུང་།  འདི་ཁྱོད་ཀྱི་བུ་ཡིན་པས།  ཁྱོད་ལ་ཅི་ཡོད་ཀྱི་གདམས་པ་འདི་ལ་བྱིན་ཅིག་ཟེར་རོ།  ཐོ་རང་མཚན་ལམ་དུ།  ཉི་མ་ཤར་འདུག་གཏོར་མ་བཏང་རན་འདུག་སྙམ་ནས།  ཉི་རར་བྱོན་པས་ཉི་རན་སྡོང་པོ་བསྐོར་རེ་བ་ཞིག་ལ།  མེ་ཏོག་ཁ་དོག་སྣ་ཚོགས་ཁྲ་ཕུང་ངེ་སྐྱེས་འདུག་པ་རྨིས།  དེ་ནས་ནམ་ལངས་ནས་ཐུགས་དམ་མཛད་ཅིང་ཡོད་ཙམ་ན།  ཆུ་འབུལ་དུ་བུག་སྒོར་བྱུང་ཙམ་ན།  ཆུ་སྐྱེལ་བ་ན་རེ་བླ་མ་ལ་མཇལ་ཟེར་བའི་བྱ་བྲལ་བ་ཞིག་གདའ་ཞུས་པས།  ཇི་འདྲ་ཞིག་འདུག་གོས་སླག་ཅི་གོན་འདུག་གསུངས་པས།  ཁོང་བི་རི་ཡིན་ཟེར།  ལོ་སུམ་ཅུ་ཙམ་ལོན་པ།  ཤ་མདོག་སྐྱའུ་རེ་བ།  བེམ་པོ་དཀར་པོ་ཅན་ཞིག་གདའ་ཞུས་པས།  མདང་གི་མཚན་ལྟས་རྣམས་དྲན་ནས།  འཕྲད་པས་ཆོག་ཁྲིད་ལ་ཤོག་གསུངས།  ཁོང་སྒོར་ཁྲིད་ཡོང་ནས་བུག་སྒོར་མཇལ་བཏང་པས།  དཔོན་སློབ་གཉིས་པོ་མཇལ་བ་དང་།  ཕུག་པ་ལ་ཉི་[95]མ་ཤར་བ་དུས་མཉམ་བྱུང་ངོ་།  བླ་མའི་གསུང་ནས་རྟེན་འབྲེལ་བཟང་སྟེ།  ལོ་རྒྱུས་ཀྱི་གཏམ་མང་དུ་མཛད་དོ།  མདང་ང་ལ་རྨི་ལྟས་ཀྱང་བཟང་པོ་བྱུང་།  ཉིད་ལས་ལྡན་ཞིག་འདུག  ང་ལ་ཞང་ཞུང་སྙན་རྒྱུད་བྱ་བའི་བོན།  གཞན་སུ་ལ་མེད་པའི་བོན་ཟབ་མོ་ཞིག་ཡོད།  སྔར་སུ་ལ་ཡང་བསྟན་པ་མེད་པས།  ཉིད་ལ་བསྟན་གྱི།  ཉིན་རྒྱགས་དགོན་པར་བསོད་སྙོམས་གྱིས།  དགོང་མོ་ཤར་དུ་འགྲོ་ཚུལ་གྱིས་ལ།  སྲོད་ལ་འདིར་ལོག་ལ་ཤོག  ང་ཡིས་གདམས་ངག་བསྟན་གྱི་གསུངས་སོ།  ཁོང་གིས་ཀྱང་ཞལ་ཏ་བཞིན་བགྱིས་ནས་སྲོད་ལ་བྱོན་ནོ།  བུག་སྒོ་ལས་འཛུལ་ནང་དུ་བཅུག་ནས་བཞུགས་སོ།  བླ་མའི་ཞལ་ནས་ཆུ་སྐྱེལ་བ་ལ་ང་ཟླ་བ་གཅིག་མཚམས་དམ་པ་ཞིག་ལ་བསྡོད་པས།  མི་སུ་ཡང་མ་གཏོང་སྒོར་ཐོ་ཞིག་བརྩེགས་ལ་ཞོག  ཆུ་ཅ་མང་བ་རེ་མ་ཆག་པར་སྐྱོལ་གསུངས་ནས།  གཏོར་མ་བསྡུས་པ་རེ་མཛད་ནས།  ཟླ་བ་གཅིག་གི་བར་དུ་ཞང་ཞུང་སྙན་རྒྱུད་ཀྱི་བོན་རྣམས་རྫོགས་པར་ཞུས་པས།  བླ་མའི་ཞལ་ནས་ད་ང་ཀ་ན་སོ་རྒས།  སྔར་དང་སློབ་མ་ལ་གདམས་པ་འདི་བསྟན་པའི་སྣོད་དུ་རུང་བ་དཀའ་ཡིན་འདུག  འཐོར་བུ་ཙམ་རེ་མིན་པ་རྫོགས་པར་བསྟན་པ་མེད།  ད་ཁྱོད་ལ་རྫོགས་པར་བསྟན་པ་ཡིན་[96]པས།  བཏང་བཞག་གི་ཚོད་ལ་མཁས་པར་གྱིས་ལ།  ལས་ལྡན་བྱུང་ན་བརྒྱ་ལ་ཡང་ཐོན།  སྣོད་མེད་བྱུང་ན་གཅིག་ལ་ཡང་མ་སྟོན་གསུངས་ནས།  ཕྱག་དཔེ་ཡང་གནང་ངོ་།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  བི་རི་ཕྱོགས་སུ་བཞུགས།  དང་པོ་གབ་པ་ལ་གོ་བ་སྐྱེས་ནས།  བོན་ཞིག་བློ་བདེའི་དྲུང་དུ་རྫོགས་ཆེན་ལ་རྟོགས་པ་ཤར།  གཉག་སྒོམ་རི་པ་ལ་ཞང་ཞུང་སྙན་རྒྱུད་སྐོར་བཞི་མ་བུ་ཆ་ལག་དང་བཅས་པ་ཞུས།  བླ་མས་ཉམས་ཀྱི་མན་ངག་གནང་བས།  འཁོར་འདས་དབྱེར་མེད་དུ་རྟོགས།  སྐུ་ཚེ་ཡང་མཐར་ཕྱིན་ལོ་བརྒྱད་ཅུ་གྱ་གཅིག་པ་ལ་མྱ་ངན་ལས་འདས་ཏེ།  ནམ་མཁའ་གཡའ་དག་གདུང་རིང་བསྲེལ་མང་དུ་བྱུང་ངོ་།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  མཁྱེན་པ་ལ་ཐོགས་པ་མེད།  འཆད་ཉན་རྩོད་གསུམ་ལ་བློ་རབ་སྟེ།  ཉི་འོད་རྒྱན་ཨུ་རིའི་སྟོང་ཐུན།  ཁྲིད་རིམ་གསལ་བའི་མེ་ལོང་།  དེ་ལས་སོགས་བོན་སྐོར་འགྲེལ་པ་མང་།  བུ་སློབ་ཡང་ཀོང་ཚ་བཀྲ་ཤིས་དར།  བསོད་ནམས་ཡེ་ཤེས།  མ་ཏང་གཡུ་རྩེ་ལས་སོགས་འགྲོ་བ་ལ་ཕན་ཐོགས་པ་མང་ངོ་།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་དྲན་པ་སྣ་ཚོགས་དངོས་མེད་[97]དུ་ཤར།  དངོས་མེད་དུ་གྲོལ།  དེ་ལ་མི་གཞིག་མི་བརྟགས་གསུངས་པས།  ཨུ་རིའི་རྒྱུད་ལ་བླ་མ་ལ་མོས་གུས་དང་།  གདམས་ངག་ལ་ངེས་འབྱུང་གི་གོ་བ་སྐྱེས་ནས།  གཅིག་དྲིལ་དུ་བསྐྱངས་པས།  ཟླ་བ་ལྔ་ནས།  དྲན་ཤར་གྱི་རྣམ་རྟོག་ཐམས་ཅད་ཅི་བཞིན་པའི་ངང་དུ།  སྦྲུལ་མདུད་གྲོལ་བ་བཞིན་དུ་ཁྲོལ་གྱིས་སོང་ནས།  རང་རྒྱུད་ལ་རྟོགས་པའི་ཡེ་ཤེས་ཤར་ཏེ་མཐར་ཕྱིན་པའོ༎  ༈  བླ་མ་དེའི་སློབ་མ་ནི།  བསོད་ནམས་ཡེ་ཤེས་ཀྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་དར་ལྡིང་པ།  གདུང་རུས་སྙེལ།  ནང་མཚོ་སྙ་ཡིན།  གཉིས་པ་ལས་འཕྲོ་དང་སྐལ་བར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  གཤེན་ཡེ་ཤེས་བློ་གྲོས་ཀྱིས་བརྫངས་ནས།  བི་རིའི་ཡུལ་དུ་ཨུ་རི་བསོད་ནམས་རྒྱལ་མཚན་དང་མཇལ།  བཀའ་རྒྱུད་རིན་པོ་ཆེ་ཕྱི་ལྟ་བ་སྤྱི་གཅོད།  ནང་མན་ངག་དམར་ཁྲིད།  གསང་བ་རིག་པ་གཅེར་མཐོང་།  ཡང་གསང་གནས་ལུགས་ཕུགས་ཆོད།  བཀའ་རྒྱུད་ཉམས་རྒྱུད་ལག་ལེན་དང་བཅས་པ་ཞུས་པ་ལགས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  དར་ལྡིང་དུ་ཕེབས་ནས་གཤེན་ཆེན་པོའི་དྲུང་དུ་རྫོགས་པ་ཆེན་པོ་བཀའ་ཉམས་[98]གཉིས་ཀ་ཕུལ།  སློབ་མ་ཡང་མུ་ལྟོ་བ་ཡེ་ཤེས་རིན་ཆེན་ལས་སོགས་གྲངས་མང་བར་སྨིན་ནོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  སྒྲུབ་པ་ཚེ་གཅིག་གི་རྣལ་འབྱོར་པ་ཡིན་ཞིང་།  གྲུབ་རྟགས་དཔག་མེད་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བློ་རང་སོར་བཞག་ལ་རིག་པ་རྟེན་དང་ཕྲོལ།  ཞེས་གསུངས་པས།  དེ་སྒྲོ་སྙ་བསོད་ནམས་ཡེ་ཤེས་ཀྱི་རྒྱུད་ལ།  ཡིད་ཆེས་ཀྱི་གོ་བ་ལྷག་གི་སྐྱེས།  མི་རྟག་པའི་ངེས་འབྱུང་རྒྱུད་ལ་ཤར་ནས།  ཞེ་བཅད་དང་བརྩོན་འགྲུས་ཀྱིས་ཉམས་སུ་བླངས་པས།  གནས་ལུགས་ཀྱི་དོན་བརྟན་པ་ཐོབ་བོ༎  ༈  བླ་མ་དེའི་སློབ་མ་ནི།  རྒྱ་སྟོན་ཡེ་ཤེས་རིན་ཆེན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡུལ་སྨད་ཆགས་པ།  རིག་འཛིན་གྱིས་བྱིན་གྱིས་རླབས་པའི་ས།  དབལ་རོང་གི་ཀླུངས་སུ་འཁྲུངས།  གདུང་རུས་རྒྱ།  ཡབ་རྒྱ་བོན་ཁྲོ་སྒོམ།  ཡུམ་སྐྱ་མོ་དཔལ་སྐྱོང་།  སྐུ་མཆེད་གསུམ་ལྕམ་མོ་གཅིག་དང་བཞི་ཡོད་དོ།  གཅེན་པོ་ཁྲི་སིང་།  གཅུང་པོ་ཁྲོ་དཔལ།  ལྕམ་མོ་གཙོ་མོ་བདེ་སྐྱིད།  ཁོང་ཡང་འོག་མ་ཁྲོ་རྒྱལ་བྱ་བ་ཡིན།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་[99]ཅན་གྱི་བླ་མ་དང་ཇི་ལྟར་མཇལ་ན།  དགོན་པ་གྲྭ་འཛིན་དུ།  གླེན་སྟོན་ཡེ་ཤེས་སེང་གེ་ལ་རབ་ཏུ་བྱུང་།  ལ་ཕུག་དགོན་དུ་སྤ་རྒྱལ་བ་བློ་གྲོས་ལ།  ཁྲོ་བོ་དབང་ཆེན་དབང་ཕུར་མེ་རི།  རིག་འཛིན་མཁའ་འགྲོ་དང་།  བོན་མང་པོའི་དབང་ལུང་ཞུས།  ཉི་ཤུ་རྩ་བདུན་པ་ལ་དར་ལྡིང་དུ་ཀུན་མཁྱེན་ཡེ་ཤེས་བློ་གྲོས་དང་།  སློབ་དཔོན་བོ་དོང་པ་གཞོན་ནུ་བློ་གསལ་ལ།  སྡེ་སྣོད་ཀྱི་བོན་ལ་ཐུགས་སྦྱོང་མཛད།  སུམ་ཅུ་པ་ལ་ཀུན་མཁྱེན་པ་ལ་ཅོག་སྒྲོན་ཞུས།  ཁྱད་པར་སྒྲོ་སྙ་བསོད་ནམས་ཡེ་ཤེས་ལ།  བཀའ་རྒྱུད་སྐོར་གསུམ་༼བཞི་༽ཉམས་རྒྱུད་རྣམས་ཀྱི་ལག་ལེན་ཚང་པར་ཞུས།  ཡི་དམ་གཙོ་མཆོག་གི་སྐུ་དཀར་པོར་ཞལ་གཟིགས།  རིག་འཛིན་མཁའ་འགྲོ་མང་པོ་ལ་གྲུབ་པ་བསྙེམས།  གསང་སྔགས་རང་སེམས་སུ་ཐག་ཆོད།  ཐེག་དགུའི་དབྱེ་བ་དང་དོན་མ་རྨོངས་པར་ཐུགས་སུ་ཆུད་པ་ལགས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  ཆུ་མོ་རི་ལས་སོགས་གནས་ཆེན་གྲུབ་གནས་ཀུན་ཏུ།  ཉམས་དང་དྲོད་རྟགས་མང་དུ་བྱུང་།  བླ་མ་རྒྱལ་མཚན་ལ།  བོན་དྲི་མེད་ལྷན་སྐྱེས་ཞུ་འམ་བསམ་སྟེ།  རང་སེམས་བླ་མར་ཤེས་པས།  བླ་མའི་སྤྲོས་པ་ཡང་དེ་ནས་ཆོད་དོ།  ཡར་བྱོན་བླ་མ་[100]གཤེན་འདས་ནས།  སྐུ་མང་པོ་བྱོན་འདུག  བླ་མའི་བདས་མཆོད་ལ་རྒྱུ་ཟོག་ཀུན་བཏང་།  བྱ་བཏང་སྔོན་མ་དེ་ནས་མཛད།  སྟོད་ལ་བྱོན་སྤ་རྒྱལ་བ་བློ་གྲོས་དགུང་ལོ་སུམ་ཅུ་སོ་བདུན་པ་ལ་འདས་ནས།  རྟེན་ཤ་རི་རམ་སུམ་ཅུ་སོ་བདུན་བྱོན་པ་དང་མཇལ།  ལུང་བསྟན་ཡང་བྱས་པ་འདུག་ནས་མོས་གུས་དྲག་པོ་སྐྱེས།  ས་ཕྱོགས་དགེ་བྲག་ཏུ་བྱེ་མ་ལ་དགུན་རྒྱགས་བཅུད་ལེན་མཛད།  མི་མ་ཡིན་གྱིས་བྱེ་མ་རྩམ་པར་བསྒྱུར་བའི་སྣང་བ་བྱུང་ངོ་།  དེ་ནས་རྐྱ་རྒྱའི་ཕུ་ན་དགོན་པ་ལྷ་རྫོངས་བྱ་བར་དབྱར་རྒྱགས་ཟ་ལ་བཅུད་ལེན་མཛད།  ཆུ་བར་གྱི་དགོན་པ་གྲ་ཆུང་བྱ་བར།  ཞག་བཞི་བཅུ་ཆུ་ལ་བཅུད་ལེན་མཛད།  དགོན་པ་གྲ་ལུང་དུ་ཚོགས་འཁོར་ལ་བྱོན་ཟེར་གཤེགས་པ་ལ།  བཤོས་མར་ཞིག་དྲངས་པ་དེ་གསོལ་ནས།  ཟླ་བ་གཅིག་ཅང་ཡང་མ་གསོལ།  སྐུ་རྒྱགས་མཛད་དེ་ཁམས་ཀྱི་ཡང་ཟས་ལ་སྲེད་པ་ཆོད།  ཡང་རྐྱ་རྒྱའི་རྫོང་རི་ལ་དགོན་པ་ཐོབ་ཟེར་བ་ལ།  སྙིང་རྗེ་མི་རྟག་པའི་ཞལ་གདམས་གསུངས་སོ།  ཟུར་ཁ་དགོན་པར་ལོ་གསུམ་འདམ་པ་གསོལ་ཞིང་དཀའ་བ་སྤྱད།  ཀུན་བཟང་ཨ་སྐོར་གྱི་ཞལ་གཟིགས་མཚན་བཅས་གང་ཡང་མི་མཛད།  ན་བཟའ་རྩི་བེར་ཁྱི་ཐུལ་རེ་དང་།  ཞལ་ལུ་ཐོད་སྐྱོགས་རེ་མིན་པ་བཟུང་འཛིན་[101]གྱི་འཕྲང་ལས་གྲོལ་ལོ།  རེས་ཟས་བཤོས་བཅོ་བརྒྱད་ཤ་མར་དང་བཅས་པ་དུས་མཉམ་དུ་གསོལ་ལོ།  རེས་རྒྱུན་གཅོད་ཞག་ཉེར་གཅིག་ཟག་པ་ཟས་དང་བྲལ་བར་བཞུགས་སོ།  ཤི་རི་རུ་བླ་མ་དཔལ་ལྡན་སེང་གེ་བཞུགས་པའི་དུས་སུ།  རྩམ་པ་ཁལ་གཅིག་གི་ཟན་དང་ཤ་ཆང་གིས་བརྒྱན་པ་གསོལ་ཟེར།  བླ་མའི་དགོན་པ་སླེ་མི་བྱ་བར་བྱང་བྱ་བའི་ཚོགས་འཁོར་དུས།  ཕ་འབབ་ཆར་ཁུད་གང་བ་དུས་ཐོག་གཅིག་ལ་གསོལ།  ཟླ་བ་གཅིག་ཟས་དང་ཟག་པའི་རྒྱུད་ཆད་དོ།  ཁོང་གིས་གསུངས་ནས།  ཨ་བུ་གོས་སུ་རྩི་བེར་དང་ཁྱི་ཐུལ་གོན་པ་འདི།  རེག་འཇམ་ལེགས་ཀྱི་འཁྲི་བ་ཆོད་པ་ལགས་སམ།  ཟས་ངན་དམན་ཟས་ལྷག་གཏོར་ཟ་བ་འདི།  རོ་བདའ་མངར་གྱི་འཁྲི་བ་ཆོད་པ་ལགས་སམ།  དོན་རང་ལ་དགོས་རུང་མི་དགོས་རུང་།  རྣམ་ཐར་སྐྱོང་ན་འཚལ་བར་གདའ།  ཞེས་གསུངས་ཤིང་།  ཕྱིས་ཀྱི་རྗེས་འཇུག་ལ་བརྡ་སྟོན་དུ་གསུངས་ནས།  དེ་མན་ཆད་མཚན་ཡང་མུ་ལྡོ་བ་ཆེན་པོར་གྲགས་སོ།  བཞི་པ་ཐུན་མོང་ཡོན་ཏན་གྱི་གྲུབ་[102]རྟགས་ནི།  གནས་གངས་རི་མཚོ་གསུམ་དང་སྟག་རོང་ལ་བཞུགས།  གནས་ལུགས་ཀྱི་དོན་རྟོགས་ཤིང་སངས་རྒྱས་ཀྱི་དགོངས་པ་བསྙེམས་པས།  གྲུབ་པའི་རྟགས་ནི་སྔ་ཕྱི་བར་གསུམ་དུ་གྲངས་མང་བར་བཞུགས།  སྐུ་ཡིས་མི་དང་མི་མིན་ཟིལ་གྱིས་ནོན།  མཐོང་བས་ཕྱི་ནང་གི་བར་ཆོད་སེལ་ནུས།  ཁྱད་པར་དབུ་སྐྲ་དཀར་ཞིང་དཀར་པོ་རུ་ཡོད་པ་ལ།  དགུང་ལོ་དྲུག་ཅུ་བཞེས་དུས།  དབུ་སྐྲ་གནག་ལ་འབོལ་བར་འཁྲུངས།  བོན་སྒྲ་ཐོས་པས་གཞན་རྒྱུད་གྲོལ་བར་ནུས་པ་དང་།  དགུང་ལོ་དྲུག་ཅུ་རེ་གསུམ་པ་ལ།  གྲུབ་སྭོ་མཛེས་པ་ལྔ་འཁྲུངས།  ཐུགས་ལ་མཁྱེན་པའི་ཡེ་ཤེས་སྒྲིབ་མེད་དུ་གསལ་བ་དང་།  འབྲེལ་ཚད་ལ་མཆོག་དང་ཐུན་མོང་གི་དངོས་གྲུབ་དངོས་སུ་བྱུང་།  ཁྱད་པར་མཛད་པའི་ཕྲིན་ལས་ཀྱིས་དོན་གཉིས་ལྷུན་གྲུབ་ཏུ་མཛད་པ་ལགས་སོ།  དེ་ནས་པུ་ཧྲང་དུ་བྱོན་མཆོད་རྟེན་འབེར་པོར་བཞུགས་དུས།  བསྙུངས་གཞི་འགྲོང་ཐུག་པ་ཞིག་བྱུང་ནས་དགོངས་པ་ལ་བཞུགས་པས།  མདུན་གྱི་བར་སྣང་འོད་ཟེར་གྱི་དཀྱིལ་ན།  མི་དཀར་པོ་ཤེལ་དཀར་འདྲ་བ།  ཕྱི་ནང་མེད་པར་གསལ་བར་ཡེ་རེ་གདའ།  རྗེ་ཏ་པི་ཧྲི་ཙ་ཡིན་པར་འདུག་དགོངས་པ་ཞིག་བྱུང་།  རྗེའི་ཞལ་ནས་མན་ངག་རྣམས་གསུངས་སོ།  དབེན་[103]གནས་ཟུར་ཁང་དུ་བཞུགས་དུས།  ཀུན་བཟང་གིས་ལུང་བསྟན་ནས་བོན་ཤོད་ཅིག་གསུངས།  དང་པོ་གུ་རིབ་བཙན་སྐྱབས་ལ་བཤད།  དེ་མན་གྲུབ་པ་ཐོབ་པ་སེམས་ཅན་ལ་ཕན་ཐོག་པ་སློབ་མ་བརྒྱད་ཅུ་ཙམ་རེ་བྱུང་།  བྱིན་གྱིས་བརླབས་པ་སུམ་བརྒྱ་བྱུང་ངོ་།  གྲོ་ཤོད་ནས་ལུས་རྒྱ་འཇིག་ས་སྐྱ་རུ་རུ་བྱེད་གསུངས་ནས།  ས་ཕོ་རྟའི་ལོ་དབྱར་ཟླ་ར་བ་འབྲིང་པོའི་ཚེས་གཅིག་ལ་བསྙུངས་ནས།  ཚོགས་འཁོར་གྱིས་གསུངས་ནས་མང་པོ་བྱས།  ཁྱེད་ལ་ཁ་དའི་གཏིང་མ་གྱིས་གསུངས་ནས།  ཞལ་གདམས་རྣམ་ཐར་མང་དུ་གསུངས་སོ།  ཚེས་བརྒྱད་ཀྱི་ཉི་མ་གཤེགས་པ་དང་དུས་མཉམ་པའི་ངང་ལ་བཞུགས་ནས།  དགུང་ལོ་བརྒྱད་ཅུ་རྩ་ལྔ་པ་ལ་སྐུ་འདས་སོ།  གཞའ་ཚོན་ཟུག་པ།  ས་གཡོ་བ།  དགུང་ཞག་སློབ་མ་རྣམས་ཀྱི་བཟུངས་ནས་སྤུར་བཞག་པས།  སྐུ་ལུས་བྱིས་པ་ལོ་བརྒྱད་པ་ཙམ་དུ་སོང་།  སྤུར་སྦྱངས་པས་རིང་བསྲེལ་གྲུབ་རྟགས་མང་ངོ་།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བཟུང་འཛིན་གཉིས་བྲལ་རྟོག་མེད་ལྷུན་གྱིས་གྲུབ་པ་ཞིག་འདུག་པས།  དེ་དང་འདུ་འབྲལ་མེད་པར་བསྐྱངས་པས།  གནས་ལུགས་མ་དང་མཇལ་བ་ཡིན་ནོ།  ཞེས་གསུངས་སོ།  རྣམ་གྲོལ་ཡེ་ཤེས་རིན་ཆེན་གྱིས་[104]ཉམས་སུ་བླངས་པས།  རྗེ་སྤྲུལ་པའི་སྐུ་དང་མཇལ།  འཁོར་འདས་དབྱེར་མེད་ཐ་མལ་བྱར་མེད་ཆེན་པོར་གྲོལ་ལོ༎  ༈  བླ་མ་དེའི་སློབ་མ་ནི།  བྱ་བཏང་པ་མཆེད་གཉིས་ཀྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡབ་གུར་བོན་བཙན་བསྐྱབ།  ཡུམ་ཆག་མོ་ཆོག་གེ་བྱ་བ།  ཡུལ་རྐྱ་རྒྱ་ཡིན།  གདུང་རུས་གུ་རིབ།  གཅེན་པོ་བྱ་བཏང་པ།  གཅུང་པོ་ས་ལེ་འོད་ཚུལ་ཁྲིམས་རྒྱལ་མཚན།  གཅེན་པོ་ནི་ཚུལ་ཁྲིམས་བཟང་པོ་དེ་ཉིད་དོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  རྣམ་གྲོལ་ཡེ་ཤེས་རིན་ཆེན་དང་མཇལ།  ཅོག་སྒྲོན་ལག་ལེན་དང་བཅས་པ་ཞུས་པས།  འཁོར་བ་ལ་སྐྱོ་བ་སྐྱེས་ནས།  ཆུང་མ་ལ་ང་ནི་འདི་དང་ཕྱི་མ་བར་དོར་འཁོར་བ་མཐའ་མེད་སྦྱོང་བ་འདི་ལ་སྐྱེ་འཇིགས།  ཕྱི་མ་དོན་དུ་གཉེར་བའི་བྱ་བྲལ་ཞིག་བྱེད་བྱས་པས།  ཉིད་ཀྱི་མི་ཡོང་ངམ་ཡོང་ན་དག་ངེད་མ་སྨད་ཚེ་གར་ཕྱིད་བྱས་པས་ཆོག་ཟེར།  ཐུགས་ཐག་རྦད་བཅད་ནས་བུ་མོ་གཉིས་ཡོད་པ་བོར་ནས།  བླ་མས་ཀྱང་རྒྱལ་ཁམས་ལ་རྒྱུག་ཅིག་གསུངས།  ཁོང་གིས་ཀྱང་ན་བཟའ་ཆེ་ཕོད་དང་ཕྱར་ཆུང་ཞིག་བསྣམས་ནས།  ཕད་ཚེ་ཞིག་གི་ནང་དུ་རྩམ་པ་བྲེ་དོ་ཙམ་ཞིག་དང་[105]ཞལ་བུ་ཞིག་སྡེགས་ཏེ།  དེ་ཁུར་ནས་སྦྲ་སྒོ་ན་ཕར་བྱོན་པས།  ཁོང་གིས་ཕྱི་མིག་གཉིས་ཙམ་བལྟས།  མོ་ཕུགས་སུ་ཞུགས་ནས་མིག་གཅིག་དང་མ་བལྟས་སོ།  ཁོང་གིས་མདོ་སྨད་ཡན་བསྐོར་བས།  དགའ་མི་དགའ་སྣ་ཚོགས་དང་།  མི་ལ་གསོན་བསྲེག་བྱེད་པ་ལས་སོགས།  ཕུང་པོ་ཁོའི་གང་ཡང་མཐོང་།  ཉམས་རྟོགས་ཁྱད་པར་ཅན་དེ་ནས་སྐྱེས་གསུངས་སོ།  གྲྭ་ས་གྲུབ་གནས་ཀུན་བསྐོར།  བླ་རྟེན་ཚེའི་བྱིན་རླབས་རྫོགས་པར་ཐོབ།  དེ་ནས་བླ་མའི་དྲུང་དུ་ཡར་སླེབས་པས།  བླ་མ་ཡང་མཉེས་ནས།  བུ་ཁྱོད་ཀྱིས་བཀའ་བཞིན་བསྒྲུབས།  ཁྱོད་ལ་བྱ་བཏང་པ་བྱ་བ་ཡིན་གསུངས།  རྫོགས་པ་ཆེན་པོ་སློབ་མ་རྣམས་ཀྱིས་བློ་ལ་བཟུང་ནས།  རེ་རེ་བཀའ་སྟེགས་སུ་འཛེགས་ཤིང་བཤད་པ།  ཁོར་ཡུག་ཏུ་གཅིག་གིས་གཅིག་ལ་བཤད་པ་བྱེད་པའི་ལུགས་སུ་གདའ།  ཁོང་ལ་སློབ་བུ་ཁྲིད་བོན་ཤོད།  སློབ་མ་ཡང་སེམས་ཅན་ལ་ཕན་ཐོགས་པ་མང་དུ་འབྱུང་གསུངས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གངས་རི་མཚོ་གསུམ་དབལ་རོང་རྣམས་ཀྱི་རི་ལ།  ཐེག་ཆེན་འཆད་ཉན་སྒོམ་གསུམ་མཛད་ཀྱིན་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  སློབ་མ་ཡང་[106]འུ་སྒོམ་བསོད་ནམས་རྒྱལ་མཚན།  གླན་སྟོན་བསོད་ནམས་རྒྱལ་མཚན་ལས་སོགས།  མང་ལ་དྲག་པར་སྨིན་ནོ།  འདས་ས་ནི་སྟག་རོང་གི་ཕུག་མོ་ཆེར།  རི་པ་ཀུན་སྔ་དྲོ་ཞིག་བསོགས་ནས།  ཨ་བུ་སྐྱས་ཤིག་འདེགས་ལགས་པས།  ལོན་དགོས་བྱེད་ཉིད་རང་ཚོ་ཐུགས་དམ་ལ་གཡེལ་བ་མེད་པ་དང་།  བཟང་ངན་བློ་ཡིན་པས་ཆེད་འཛིན་གྱི་སྤྲོས་པ་ཆོད་ལ་ཞོག  དེ་ལས་སོགས་ངོ་སྤྲོད་འགའ་གསུངས་ནས།  ང་རང་སར་གཤེགས་གསུངས།  སྔ་དྲོ་ལྟོ་བ་ཚོ་ཟོས་ནས་བླ་མ་བསྙུང་གིན་དང་འདུག  ད་གར་འབྱོན་ནམ་ཟེར་གྱིན་ཡོད་པས།  ཕུག་མོ་ཆེའི་ཀ་བའི་གདོང་ན་ཙོག་འདུག་མཉམ་བཞག་མཛད་ནས་གྲོངས་འདུག  རང་དབང་ཐོབ་པའི་སྐྱེས་བུར་གདའ་འོ།  རྩལ་གྲུབ་རྟགས་ཀྱང་བསམ་ལས་འདས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  མ་བཅོས་མ་སླད་རང་སར་ཞོག་ལ་བློ་ཐག་ཆོད་པར་ཉམས་སུ་ལོངས།  ཞེས་གསུངས་པས།  བྱ་བཏང་བ་ཆེན་པོ་སྣང་སེམས་གཅིག་ཏུ་འདྲེས།  རྟོགས་གྲོལ་དུས་མཉམ་དུ་སྐྱེས་པ་ལགས་སོ༎  ༈  བླ་མ་དེའི་སློབ་མ་ནི།  གླན་སྟོན་བསོད་ནམས་རྒྱལ་མཚན་གྱི་ལོ་རྒྱུས་ལ་ལྔ།  དང་པོ་གཙང་མའི་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  འཁྲུངས་ས་སྙ་ནང་གི་བླ་བྲང་འོག  [107]གདུང་རུས་ཟངས་ཚའི་ནང་ཚོ་གླན།  ཡབ་བླ་མ་ཚུལ་ཁྲིམས་རྒྱལ་མཚན།  ཡུམ་སྤ་ཚང་གི་དབོན་མོ་མཛེས་སེ།  དེ་གཉིས་ལ་སྲས་བསོད་ནམས་རྒྱལ་མཚན་དང་ལྕམ་མོ་གཅིག་དང་གཉིས་འཁྲུངས།  ཁོང་ཆུང་ནས་ཤེས་རབ་ཆེ་ཞིང་ཐོ་ཆོ་མང་པོ་བྱས།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  སྤ་དཔལ་ལྡན་བཟང་པོས་ལོ་བརྒྱད་པ་ལ་ཁྲིད་ནས་ལ་ཕུག་ཏུ་བྱོན།  གཤེན་བསོད་རྒྱལ་དཔལ་གྱི་དྲུང་དུ་ཡང་ཚུལ་མིང་ཞུས།  སྤ་དཔལ་ལྡན་བཟང་པོ་དང་ཏྲེ་སྟོན་རྒྱལ་མཚན་དཔལ།  མཁན་སློབ་གཉིས་ཀྱི་དྲུང་དུ་རབ་ཏུ་བྱུང་།  མཚན་བསོད་ནམས་རྒྱལ་མཚན་དཔལ་བཟང་པོ་བཏགས།  ལོ་བཅུ་གཅིག་པ་ལ་བྱང་སེམས་གབ་པ་ལ་ཆེ་འདོན་མཛད།  ལོ་བཅུ་གཉིས་པ་ལ་ཡབ་གྲོངས་ནས་བཟང་རྒྱུད་ཀྱི་གདན་ས་བཟུང་།  ཉི་ཤུ་པ་ལ་པུ་ཧྲང་བྱེ་ཕུག་གི་མཁར་ཐབས་སུ།  བླ་མ་བྱ་བཏང་པ་ལ་རྫོགས་པ་ཆེན་པོ་ཞང་ཞུང་སྙན་རྒྱུད་ཞུས།  ཆོ་འཕྲུལ་དང་མཐོང་སྣང་མང་པོ་བྱུང་།  རང་སེམས་སུ་ཐག་བཅད།  སྒོམ་འབྱུང་གི་ཤེས་རབ་བརྡོལ་ནས།  བོན་གང་ལ་ཡང་འཆད་རྩོམ་ལ་ཐོགས་པ་མེད་པར་བྱུང་།  ཁྲ་སྒོམ་ཡེ་ཤེས་རྒྱལ་མཚན་ལ་དྲང་སྲོང་ཐུགས་རྗེ་ཅན་དུ་བྱས་[108]ནས།  བོན་མང་པོའི་ག་དར་མཛད་ཅིང་།  བར་དུ་བཀའ་དམ་ཁོ་ན་མཛད།  ཚེ་འདས་ཀྱི་བྱང་བུ་མི་མཛད་ཡོད་པ་ལ།  ཁྱུང་པོ་རང་གྲོལ་གྱིས་ངོས་བཟུང་།  ཁྱེད་འབྲེལ་བ་དོན་ལྡན་ཞིག་འདུག་པས།  ཅིས་ཀྱང་བྱང་བུར་མཛོད་གསུངས།  དེ་མན་འགྲོ་དོན་ཕྱོགས་མེད་དུ་མཛད་དོ།  སྟོད་ཕྱོགས་ཀྱི་བོན་ཆོས་ཀྱི་དགེ་བཤེས་རྣམས་དང་།  པུ་ཧྲང་གི་ཨ་ཡ་ཇོ་བོ།  ཡུལ་སྟོད་སྨད།  བཟང་རྒྱུད།  ཆག་གློ་དོལ་འབྲོག་གསུམ་གྱི་རྒྱ་དཔོན་དྲག་ཞན་རྣམས་ཀྱིས།  སྤྱི་ཕུད་དུ་བཀུར་བའི་ཞིང་དུ་བྱེད།  བོན་འཇིག་རྟེན་གང་ལ་ཡང་ཐོགས་པ་མེད།  གདུལ་བྱ་འགྲོ་དོན་ཡང་བསམ་ལས་འདས་སོ།  བཞི་བཅུ་པ་ལ་ལ་ཕུག་ཏུ་སྤྲུལ་སྐུ་དཔལ་ལྡན་བཟང་པོའི་དྲུང་དུ།  ཚོགས་འཁོར་སྨན་བཟང་དྲུག་ཁལ་དུ་བྱས་པ་དང་།  ཆིབས་བཅུ་གསུམ།  དབྱིག་རྡོག་སྒྲིལ་བ་ལྔ་བཅུ་ཙམ།  གསེར་ཞོ་བརྒྱ།  དེ་ལས་སོགས་པའི་འབུལ་བ་མང་པོ་ཕུལ་ནས།  ཁྲོ་བོ་དབང་ཆེན་རྒྱུད་ལུང་མན་ངག་དང་ཕྱི་ནང་གསང་གསུམ་གྱི་བོན་གྲངས་མང་པ།  རིག་འཛིན་མཁའ་འགྲོའི་སྐོར།  དེ་ལས་སོགས་མང་དག་ཞུས་ནས།  ཁོང་པ་རང་ཡང་བོན་བཤད་མཛད་ཅིང་།  ཐུགས་སྤྲོ་དགའ་སྐྱེས་སོ།  མཁའ་ཀློང་ཞིག་གི་སྔ་གྲོ།  དབང་སྒོ་འབྱེད་པ་ལ་གསེར་ཞོ་གང་ཕུལ་[109]ནས།  སྲིད་རྒྱལ་དྲེལ་དམར་མའི་དབང་ལུང་ཞུ་ཞུས་པས།  གཏོར་མ་མགོ་ཐོག་ཏུ་བཞག  ཁ་ཏྲང་ཁ་ཕྱག་ཏུ་བཞེས་ནས།  འདི་ལ་འཇུས་གསུངས་ནས།  འདི་བསྟེན་ན་ཡང་བསྟེན་ནུས།  ལས་ལ་འཁོལ་ན་ཡང་ལས་བྱེད་ནུས་གསུངས་ནས།  དབང་བསྐུར་བས་སྐྱི་འཇིགས་གཡང་ཟ།  མོས་གུས་དཔག་ཏུ་མེད་པ་སྐྱེས།  བོན་སྐྱོང་ཀུན་གྱིས་ལས་བྱེད་པར་དམ་བཅས་སོ།  བུམ་པ་གང་བྱོའི་ཚུལ་དུ་སྤྲུལ་སྐུ་ཉིད་དང་དབྱེར་མེད་དོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  སྐུ་ཚེའི་སྨད་ལ་དམོས་ཐང་པས་མཁར་བརྩེགས།  གདན་དྲངས་གནས་ཆེན་པོ་གས་ཀྱི་བྱི་བ་མཁར་དུ་བཞུགས་ནས།  ཐེག་དགུའི་འཁོར་ལོ་བསྐོར།  བསྐྱེད་རྫོགས་ལ་བྱང་ཆུབ།  རྫོགས་པ་ཆེན་པོ་མངོན་དུ་གྱུར་ནས།  གཞན་ཕན་རྒྱ་ཆེན་པོར་གྲུབ་པ་ལགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  སྤ་དཔལ་ལྡན་བཟང་པོ་ལ་ཁྱེད་ཀྱི་རྒྱུད་འདི་ཡང་ཆད་པ་འཕང་།  སྔགས་བཙུན་ཞིག་བྱས་ན་གསུངས་པས།  ཁོང་གིས་འན་བུ་རྒྱུད་ཆད་ན།  དགོན་གཞིས་གྲྭ་སློབ་དཀོར་ནོར་ཐམས་ཅད་ཁྱེད་སྤ་ཚང་ལ་བསྟིམ་ཞུས་པས།  སྐུ་བཙུན་ཞིང་འཇིག་རྟེན་བློས་ཐོང་པའི་སྐྱེས་བུར་[110]གདའ་འོ།  ཁྱེད་སྤ་ཚང་ལ་བཀའ་དྲིན་ཞབས་ཏོག་ཆེ།  བསྟན་པ་སྟོད་སྨད་བར་གསུམ་དུ་བཀོད་པ་མཛད།  ཉིད་ཀྱིས་མཛད་པ་ལ་ཁྲོ་བོ་དབང་ཆེན་གྱི་འགྲེལ་ཏིག  གསང་ལུང་ཕྱག་བཞེས་རྒྱས་འབྲིང་བསྡུས་གསུམ།  འགུ་ཡ་དབང་མོ་ཆེའི་བཤད་པ་ཕྱག་ལེན།  ཐུགས་རྗེ་རོལ་པའི་རབ་གནས་སྐོར་གསུམ་གྱི་ཕྱག་ལེན།  གཡུང་དྲུང་ཀློང་རྒྱས་ཀྱི་བཤད་བཀྲོལ་ཕྱག་བཞེས།  ཚེ་སྒྲུབ་ཀྱི་ཕྱག་བཞེས།  དྲེལ་དམར་མོའི་བདག་བསྐྱེད་མདུན་བསྐྱེད་ཕྱག་བཞེས།  དམག་དཔོན་རྣོ་ངར་ཡང་ཏིག་མཛད་དོ།  སློབ་མ་ཡང་སྟོད་སྨད་བར་གསུམ་དུ་མང་པོ་བྱུང་།  བདག་གིས་ཀྱང་དང་པོ་དྲུང་དུ་སྐྲ་བཅད་རབ་བྱུང་བྱས།  གནས་ཆེན་པོ་གས་ཀྱི་བྱི་བ་མཁར་དུ།  རྫོགས་པ་ཆེན་པོ་ཞང་ཞུང་སྙན་རྒྱུད་བྱང་རྒྱུད་འདི་ཞུས།  ཁྲོ་བོ་དབང་ཆེན་ལས་སོགས་ཕྱི་ནང་གསང་གསུམ་གྱི་བོན་བཀའ་གྲངས་མེད་ཞུས་པ་ལགས་སོ།  སྐུ་ཚེ་ཡང་མཐར་ཕྱིན་ནས་དགུ་བཅུ་གོ་བདུན་ལ།  ང་སྤ་དཔལ་ལྡན་བཟང་པོ་དང་དབྱེར་མེད་དུ་འགྲོ་གསུངས་ནས།  དགུན་ཟླ་ར་བའི་ཚེས་བརྒྱད་ལ་འདས་སོ།  རྟེན་རིང་བསྲེལ་གཞའ་ཚོན་དང་མེ་ཏོག་གི་ཆར་ལས་སོགས་པ་བབས་སོ།  གཞན་ཡང་གྲུབ་རྟགས་དང་མཁྱེན་པ་ལས་སོགས་མང་ངོ་།  ལྔ་པ་རྟོགས་པ་མངོན་[111]གྱུར་ཐུན་མོང་མ་ཡིན་པ་ནི།  བཟང་ངན་ཐམས་ཅད་ལྷུན་གྱིས་གྲུབ་པས།  དེ་རྣམས་དོན་གཅིག་གི་ངང་ལས་མི་འདའ་གསུངས་པས།  དེ་གླན་སྟོན་གྱིས་གོ་ནས།  འཁོར་འདས་ཀྱི་བོན་ཐམས་ཅད་རང་གི་སེམས་སུ་གདེང་ཐོབ་བོ།  འདི་མན་ཆོད་ལྷོ་རྒྱུད་དོ།  ཡང་སྟོན་ནས་སྲས་དབོན་ལས་སོགས་ལ་ལྷོར་རྒྱུད་པ་ཡིན༎  ༈  བླ་མ་དེའི་སློབ་མ་ནི།  བླ་མ་དམ་པ་འབུམ་རྗེ་འོད་ཀྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  གདུང་རུས་ཡ་ངལ་བ།  ཡབ་ཡང་སྟོན་ཤེས་རབ་རྒྱལ་མཚན་དང་།  ཡུམ་གཉན་མོ་བཀྲ་ཤིས་བྱ་བ་ཡིན།  སྲས་གསུམ་ཡོད་པའི་གཅེན་པོ་འབུམ་རྗེ་འོད།  གཅུང་པོ་འགྲོ་མགོན་ཀླུ་བྲག་པ།  ལྕམ་མོ་ཡ་ངལ་ཇོ་ལྕམ་ཡིན།  གཅེན་པོ་འབུམ་རྗེ་འོད་དེ་ནི།  བླ་མ་ཡང་བཞུགས་རིང་ལ་ཡང་སློབ་མ་རྣམས་ལ་གསུང་ཚད་ལ་ཉན་ཚུལ་བསྟན།  ཡབ་མ་འདས་ཀྱི་གོང་ནས་ཀྱང་།  བཤད་རྒྱུད་ཀྱི་བཀའ་གཏེར་འདི་རྣམས་ལ་རྒྱལ་ཁམས་ཀྱི་ཡ་ཁ་བཅག་པའི་དགོས་ཆེད་དང་།  བློའི་སྤྲོས་པ་བཅད་ནས་ཐེ་ཚོམ་མི་ཟ་བར།  རྣམ་མཁྱེན་གྱི་སངས་རྒྱས་ཐོབ་པར་བྱ་བའི་ཕྱིར།  སློབ་དཔོན་ཉི་མ་རྒྱལ་མཚན་ལ་ཐུག་ནས་གབ་མཛོད་གཉིས་ཀྱི་རྣམ་གྲངས།  སྔགས་སེམས་[112]ཕྱོགས་མཚན་ཉིད་གསུམ་ལ།  བླ་མའི་གསུང་སྒྲོས་ཕྱོགས་མ་ལོག་ཙམ་ལོན་པར་བྱས་སོ།  ཡབ་ཀྱང་སྐུ་འདས་ནས་ཡུམ་ཨ་མ་ཇོ་ལྕམ་བྱ་བ།  སྔགས་སེམས་གཉིས་ལ་གྲུབ་པ་ཐོབ་པ་ཞིག་ཡོད་པ་ལ།  གདམས་པའི་ལག་ལེན་འདྲ་ཞུས་ནས་བསྒོམ་པས།  ཟག་མེད་ཀྱི་བདེ་བ་སྟོང་བརྒྱལ་ལ་སོང་སྟེ།  ཡུམ་གྱིས་ཞལ་ནས་ང་ཡི་བུ་ལ་ད་དུང་སེམས་ཅན་གྱི་འགྲོ་དོན་བྱ་དགོས་གསུངས་ནས།  སྙན་ནས་ཕར་ཞལ་བཙུག་ནས།  འབུམ་རྗེ་འོད་བྱས་ནས་བོས་པས་དྲན་པ་སད་དོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  ཁོང་རང་གི་ཡབ་ཀྱི་བླ་མ་ཀུན་འདུལ་གྱི་དྲུང་དུ་བྱོན་ནས།  དབང་ཞིག་ཞུ་བྱས་པས།  བཀའ་སྒོའི་གདམས་པ་འཐོར་བུ་བ་ཞིག་གནང་ནས།  སེམས་ཅན་ལ་ཕན་ཐོགས་པས་ཤོད་ཅིག་གི་ལུང་བསྟན་ནས་གསུངས་པ་ལ།  གདམས་པ་འདིའི་དཔེ་བསྟན་པར་ཞུ་བྱས་པས་མེད་གསུངས་སོ།  དེར་ཡིད་བསྐུར་ཞིག་ཀྱང་ཤོར།  འབུལ་རྒྱུ་མེད་པས་ལེན་པ་ཡིན།  འདི་ཙམ་ཞིག་ལ་ཡི་གེ་མེད་པ་མི་སྲིད་སྙམ་པ་ལ།  ཕྱིས་ཁམས་པ་ལ་ཡི་གེ་ཡོད་རེའི་དབུ་བསྙུངས་བཞེས།  གདམས་པ་མང་པོ་ཐུགས་ནས་བཏོན་ནས།  དེ་ལ་བཟོད་ངེས་ཤེས་ཁྱད་པར་ཅན་སྐྱེས།  མོས་གུས་[113]ཁྱད་པར་ཅན་ཆུད་པས།  དེ་ནས་བླ་མའི་ཞལ་ནས།  བུ་ངོ་སྤྲོད་ཀྱི་གདམས་པ་འདི་ལ་ལོ་དྲུག་ནས་ཉམས་གཅིག་རྒྱུད་ལ་སྙོགས་ཤིག་གསུངས།  དེར་ནམ་ཟླ་སྟོན་ཁ་ཞིག་བརྩམས་པས།  འཇིག་རྟེན་བའི་གཡེང་བས་མ་ཆུད།  དགུན་ཚོང་ཞིག་ལ་ཕྱིན་པས་ནན་ཏར་སྡུག་ཏུ་ཚོར་བ་ཞིག་བྱུང་ནས།  ད་ནི་འདི་འདྲ་ཡི་གཡེང་བས་མི་ཕན།  ཁ་སིང་དུ་བླ་མའི་དྲུང་དུ་མ་ཕྱིན་པས་ཉེས།  ད་ནི་ཅིས་ཀྱང་བླ་མའི་དྲུང་དུ་ཕྱིན་ལ།  རྫོགས་ཆེན་སྙན་རྒྱུད་འདི་ཉམས་སུ་བླང་དགོས།  ཅིས་ཀྱང་མི་འགྲོ་རེ་སྙམ་ནས་ཡིད་ཀྱི་དམ་བཅའ་ཞིག་བྱས་པའི་ནུབ་མོ།  ཉི་མའི་ཟེར་ལ་ས་གྱེན་ཞིག་ལ་འགྲོ་ཡིན།  མེ་ཏོག་ཨུག་ཆོས་མང་པོ་བདེར་གཤེགས་ལ་ཕུལ།  མགོ་བོ་ལ་ཡང་བཙུགས།  ལག་ཏུ་ཡང་ཁྱེར་ནས་འགྲོ་སྙམ་ཤིན་ཏུ་དགའ་བ་རྨིས།  དེ་ནས་དཔྱིད་ཁ་བླ་མའི་དྲུང་དུ་སླེབ་པ་དང་།  མགོན་པོ་རྣམ་གསུམ་ལས་སོགས་པའི་གསང་སྔགས་མེ་རིའི་ལྷ་ཚོགས་ཡིན་ནོ་གསུངས་ནས།  ཞལ་བསྟན་པ་འདྲ་ཡང་རྨིས།  དེ་ནས་སྙན་རྒྱུད་ཀྱི་གདམས་སྐོར་གྱི་དབང་ཞུས་པས།  བླ་མའི་ཞལ་ནས་འུ་བུའི་དབང་འདི་ལ་མཚན་བཅས་ཀྱི་དཀྱིལ་འཁོར་མི་དགོས་གསུངས་ནས།  སྲོད་ལ་མཚམས་དྲག་པོ་ཞིག་གཅོད་ཀྱིན་འདུག  [114]གུང་ལ་དབལ་ཕུར་མེ་རི་ལས་སོགས་པའི་ཐུགས་དམ་རྣམས་མཛད་ནས།  ཐོ་རེངས་དབང་རྣམས་རྫོགས་པར་བསྐུར་རོ།  དེ་ནས་བླ་མའི་མཐོང་སྣང་གི་ཉམས་ལ།  རོང་བན་ཙོ་ཏིས་ཀྱི་རི་ལ་ཤིང་རྩི་ནགས་ཚལ་མང་སྟེ།  རྩ་བ་སེམས་ཅན་གྱིས་ཟོས་ནས་འདུག  ཡུད་བ་ཞིག་བསོད་ནམས་འོང་སྟེ་དེ་ནས་ངན་པ་ཡིན་གསུངས།  འོར་སྟོན་པའི་རི་ལ་ཤིང་རྩི་ནགས་ཚལ་མང་སྟེ།  རྐེད་པ་ནས་ཆད་སོང་།  ཡུད་ཅིག་བསོད་ནམས་འོང་སྟེ་བར་ཆད་དུ་འགྲོ་གསུངས་ཏེ།  ཕྱིས་ཀྱང་དེ་བཞིན་དུ་བྱུང་ངོ་།  དེ་ནས་བླ་མའི་ཞལ་ནས།  རིའི་བཤམ་བྲག  དེའི་གོང་སྤང་།  དེའི་གོང་ནགས་ཀྱི་དབུས་ན་བྲག་གཅིག་ལ་གཡུ་ཤུག་སྔོན་པོ་ལྡེམ་ལྡེམ་སྐྱེས་འདུག  བྱང་ནུབ་ན་ཆུ་མིག་ཅིག་འདུག་པ་ལ།  བདུད་རྩིའི་ཆུ་མིག་ཡིན་ཟེར་ནས།  རི་འདི་སུའི་ཡིན་བྱས་པས།  ཁྱོད་ཀྱི་ཡིན་ཟེར་བ་ལ།  ཚེ་ལ་བར་ཆོད་མེད་སེམས་ཅན་ལ་ཕན་ཀྱང་ཐོགས་ཀྱི་གསུངས།  གསེར་བསྲེགས་ཀྱང་ངན་དུ་མི་འགྲོ་བ་དང་འདྲ་ཡི་གསུངས་ནས།  སྙན་རྒྱུད་རྒྱས་པའི་སྐོར།  འབྲིང་པོའི་སྐོར།  ཆུང་བ་འཐོར་བུའི་གདམས་པ་ཚོ་ཚང་བར་བཤད་པ་ལགས་སོ།  ད་ཁྱོད་ཀྱིས་གདམས་པ་འདི་སྟོན་ཅིག་གསུངས་ནས།  མི་མ་ཡིན་གཉིས་པོ་ལ་ཡན་གསོལ་བཏབ་མང་དུ་[115]བྱས་པས།  ད་ཁྱོད་ལ་ཀོ་ལོང་གྱིས་མི་སྡོམ་པར།  བསྟན་པའི་སྡོང་བྱེད་པར་འདུག་གསུངས།  ང་ལ་ཡང་སྔ་མོ་གང་བདེར་བྱུང་བ་མེད།  ངས་ཀྱང་བསམ་མནོ་དང་དཀའ་ལས་ཆེན་པོ་བྱས་པ་ཡིན།  དེ་ལ་ཚིག་དོན་མ་ལུས་པར་ཆོད་པ་ནི་ཡང་སྟོན་མིན་པ་མེད།  ད་ང་ཡང་རྒས་ནས་འགྲོ་ཐུག་པ་ཡིན།  ད་གདམས་པ་འདི་ཡི་བདག་པོ་ཁྱོད་ཀྱིས་གྱིས་ལ།  སེམས་ཅན་ལ་ཕན་ཐོགས་པ་ཞིག་གྱིས་ཤིག་གསུངས།  ཡི་གེ་འདི་ཡང་མི་བརྗེད་པའི་གཟུངས་མ་ཐོབ་པ་རྣམས་ལ་ངོ་མཚར་ཆེ་བས་སྟོན་ཅིག་གསུངས།  ད་ཐིས་ཀྱི་སྐོར་འདི་བསླབ་ཀྱི་ཐོན་ན་ཤོག  ཉམས་འཐོར་བུ་འདྲ་སྐྱེ་ཡང་སྲིད།  དེ་ཀུན་འདྲ་ལ་སྙོགས་ལ་ཤོག་གསུངས།  དེ་ནས་བླ་མའི་སྐུ་འབག་ཆུང་ངུན་ཞིག་བཞེངས་ནས།  དེ་ནས་རབ་གནས་དང་བྱིན་རླབས་བྱས་ནས་ཡར་ཡོང་ཁར་བླ་མའི་ཉམས་སུ་སྟ་རྒོ་༼རྟ་སྒོ་༽འདྲ་བའི་གངས་ཀྱི་མདུན།  ཐང་ཁ་ཡངས་པའི་དཀྱིལ་ཤེད་ན།  ཕ་བོང་འོད་ཟེར་ལྔ་ལྡན་ཞིག  མདུན་ན་དགོན་པ་མཚན་ལྡན་ཞིག  བདེ་སྐྱིད་ཉི་མ་ཞུར་པོར་ཤར་འདོད་པ་ཐམས་ཅད་འབྱུང་བའི་གནས།  འདི་སུའི་དགོན་པ་ཡིན་བྱས་པས།  བུ་ཁྱོད་ཀྱི་དགོན་པ་ཡིན་ཟེར།  ཉམས་ཀྱི་རྟགས་རྣམས་ཐམས་ཅད་བཟང་།  [116]སེམས་ཅན་ཀུན་ལ་ཕན་ཐོགས་ཀྱི་གསུངས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  ཞལ་ལུ་གོང་ཁྲ་བྱ་བ་མི་མ་ཡིན་འཚོགས་པའི་གནས་དེ་རུ་བཞུགས་ཤིང་།  ཁྱད་པར་དུ་གནས་དེར་མི་ལོ་བཅུ་བདུན་མི་ཚིག་གིས་བར་མ་ཆོད་པར་བསྒོམས་ཤིང་བསྒྲུབས་སོ།  བརྟེན་པའི་ཚེ་ནི་སྐུ་ཚེ་མཐར་ཕྱིན་དུ་བཞུགས་ནས།  བསྟན་པའི་སྒྲོན་མེ་མཛད་དོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་དང་གྲུབ་རྟགས་ནི།  རྒྱུ་འབྲས་ཀྱི་ལས་ཡེ་ནས་དག་པའི་རྟགས་སུ།  དང་པོ་ནས་ཀྱང་ཡི་དམ་ལྷའི་ཞལ་ཁུམས་ཤིང་།  ཉམས་རྟོགས་ཕྱོགས་མེད་ནས་འཆར་བ་དང་།  བསྟན་བཤིག་གི་དགྲ་དང་བརྒྱས་པ་ལ།  ལྷ་སྲུང་གི་ཐབས་ལྡན་གྱིས་བཀའ་ལུང་བསྟན་ནས།  རང་གིས་ཤི་སླུས་ཀྱི་དུན་ཚེ་ཁ་ཕུང་དུ་གཏོང་པ་དང་།  དཀོར་ཁྱུ་ཨར་པོས་ཁྱེར་བ་ལ།  མཐུ་སྟོབས་ཀྱིས་རྫུ་འཕྲུལ་མངོན་དུ་བསྟན་ནས།  གཡག་བཤས་པའི་ཁོག་པར།  དྲག་པོའི་དབལ་གཏོར་དམར་ཟང་ངེར་ཡོང་བ་དང་།  ཐུགས་ཤེས་ཟང་ཐལ་དུ་མངའ་བས།  ལས་ཀྱི་སློབ་བུ་ཞིག་འོང་གི  །རྟག་འཛིན་གྱིས་གགས་མ་བྱེད་གསུངས་པ་དང་།  ཁྱུང་སྟོན་དྲང་སྲོང་པའི་ཕྱག་ནས།  ཚེ་འདས་ཀྱི་བྱང་བུ་རླུང་གིས་ཁྱེར་བ་ཐུགས་རྗེའི་སྟོབས་[117]ཀྱིས་ཕྱིས་བླ་མའི་དྲུང་དུ་སླེབ་པ་དང་།  དེ་ལས་སོགས་ཏེ་ཐུན་མོང་གི་དངོས་གྲུབ་དང་གྲུབ་རྟགས་ཡོན་ཏན་ནི།  གྲངས་ལས་འདས་པ་ཞིག་མངའ་བ་ལགས་སོ།  སྤྱིར་ཡང་བླ་མ་དེ་ནི་བཙུན་པོར་ཁྲིམས་སྲུང་།  མཁས་པར་བློ་སྦྱངས།  རྟོགས་པ་ཤར་བར་ཉམས་སུ་བླངས།  བསྒྲུབས་པའི་གྲུབ་རྟགས་མངོན་དུ་གྱུར་པས།  མིག་གིས་མཐོང་པའི་སངས་རྒྱས་དངོས་ཡིན་ནོ།  ལུང་འདུལ་བ་གླིང་གྲགས་ལས་ཀྱང་།  ལ་སྟོད་གློ་བོའི་ས་སྟོད་དུ།  ཡ་ངལ་གདུང་ལ་འབུམ་རྗེའི་མཚན།  དེ་ཡང་ངའི་བྱིན་གྱིས་བརླབས།  ཞེས་བླ་ཆེན་གྱིས་གསུངས་ཏེ།  དེས་ན་སྤྲུལ་པའི་སྐུ་ཡིན་པར་གསུངས་ཤིང་།  གློ་དོལ་འབྲོག་གསུམ་དུ་བསྟན་པའི་དབུ་ཡང་དེ་ནས་བཙུགས་སོ།  ལྔ་པ་བླ་མས་ཉམས་ཀྱི་མན་ངག་བཏབ་ནས།  རྟོགས་གྲོལ་དུས་མཉམ་དུ་གྱུར་ཏེ།  ཡིད་ཆེས་ཀྱི་བདེ་བ་ཁོང་དུ་ཆུད།  རྣམ་མཁྱེན་གྱི་སངས་རྒྱས་སུ་གྱུར་པ་ལགས་སོ༎  ༈  བླ་མ་དེའི་སློབ་མ་ནི།  ཁོང་པ་རང་གི་གཅུང་པ་བཀྲ་ཤིས་རྒྱལ་མཚན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  གཅེན་པོ་དང་འདྲ་སྟེ།  ཡང་སྟོན་ཤེས་རབ་རྒྱལ་མཚན་གཉན་མོ་བཀྲ་ཤིས་ལྕམ་མོ།  གསང་སྔགས་ཕྱི་ནང་གི་སྐོར་རྣམས་དང་[118]པོ་རང་ནས་མཁྱེན།  སྐུ་ཚེའི་སྟོད་ལ་སྔགས་པ་མཛད་ནས།  ཆག་གི་གླང་ཕྲུག་མ་ཞིག་ཡུམ་དུ་བཞེས་པ་ལ།  སྲས་གཅིག་འཁྲུངས་ཏེ་ཡ་ངལ་སྔགས་པ་བྱ་བ།  གསང་སྔགས་བསྐྱེད་རྫོགས་ལ་གྲུབ་པ་ཐོབ་པ་ཞིག་ཡོད་དོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  སྲས་ཀྱི་ལོ་གསུམ་ལོན་ནས་བཙུན་མོ་གུམ་སྟེ།  བཙུན་མོ་གཅིག་ཉེ་རིང་ཀུན་གྱིས་ལེན་ཟེར་བ་ལ།  འཁོར་བ་ལ་ཞེན་པ་ལོག་ནས་མ་བཞེས་པར།  དགུང་ལོ་སུམ་ཅུ་སོ་གཅིག་ལོན་པ་དང་།  སྟོན་པའི་ཞབས་ཀྱིས་བཅག་ས་གཡས་རུ་གཙང་དུ་གཤེགས་སོ།  སྙི་མོ་བཟང་རིའི་གྲྭ་སར་ཞང་བར་ཐང་པ་སུམ་སྟོན་རྣམ་གཉིས་ཀྱི་དྲུང་དུ།  རྒྱུད་སྡེ་བཤད་ཉན་བསླབས།  གཤེན་ཆེན་ཡེ་ཤེས་བློ་གྲོས་ཀྱི་དྲུང་དུ།  སོ་སོ་ཐར་པའི་སྡོམ་པ་མནོས།  འགྲོ་བའི་མགོན་པོ་སྨན་གོང་པའི་དྲུང་དུ་དབང་བཞི་རྫོགས་པར་ཞུས།  ཁྱད་པར་གཅེན་པོ་འབུམ་རྗེ་འོད་ཀྱི་དྲུང་དུ།  རྫོགས་པ་ཆེན་པོ་སྙན་རྒྱུད་ཀྱི་གདམས་ངག་ཞུས་ནས།  ཐེག་པ་གསུམ་ལྡན་གྱི་བོན་ལ་དཀའ་བ་སྤྱད་ནས་གྲུབ་པ་ཐོབ་པ་ལགས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  སྨུག་ལེ་གངས་བྲག་གི་གཡས་མདུན།  [119]ལྷ་ཀླུ་གདུག་པའི་ཡུལ་ཁ་རང་འཇིགས་པའི་ཡུལ་རོང་དུ།  ཀླུ་བྲག་གཉན་ཞེས་བྱ་བ།  བླ་ཆེན་པོ་དྲན་པ་ནམ་མཁའ།  མཐུ་ཆེན་མི་དགུ།  ཞང་ཞུང་གི་གྲུབ་ཐོབ་ཁ་ལ་རག་ཤ།  རག་ཤ་ཀློག་འཕྲེང་།  ཁ་ཁྲི་ཤོ་ན་ཡ་དང་གསུམ།  རིག་འཛིན་སེམས་དཔའ་རྣམས་ཀྱིས་བྱིན་གྱིས་བརླབས་པའི་ས་གནས་ཡིན་ཏེ།  གནས་གཞན་དུ་ལོ་དང་ཟླ་བར་བསྒྲུབ་པ་བས་ཀྱང་།  གནས་དེར་ཞག་དང་ཟ་མ་བསྒྲུབ་པ།  གྲུབ་ཐག་ཉེ་བར་གསུངས་པས།  དེ་ལྟ་བུའི་ས་གནས་ཁྱད་པར་ཅན་དེར་བཞུགས་སོ།  བརྟེན་པའི་ཚེ་ནི་དགུང་པོ་བརྒྱད་ཅུ་རྩ་ལྔ་བཞུགས་ནས།  ད་ལོ་ངའི་མིང་འཕོ་གསུངས་ནས།  བསྙུང་བ་མེད་པར་གྲོངས་དུས་བགོས་ཏེ།  དཔྱིད་ཟླ་ཐ་ཆུང་གི་ཉི་ཤུ་གཉིས་ལ་བསྙུང་ཟུག་མེད་པར་སྐུ་འདས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  ཏིང་ངེ་འཛིན་ལ་རྩལ་འབྱོང་པས།  སྔོན་མོ་ཉི་ཟེར་ལ་འགེལ་བ་དང་།  བསྒྲུབས་པའི་གྲུབ་རྟགས་མངོན་དུ་ཤར་བས།  ཕུར་པ་གཉན་ས་བཀྲ་ཤིས་ལ་མེ་འབར་བ་དང་།  ཐུགས་རྗེ་ཚད་མེད་མཐའ་རུ་ཕྱིན་པས།  རི་བོ་ལ་མེ་འབར་བ་ཐུགས་རྗེ་བྱིན་རླབས་ཀྱིས་ཆར་ཕབ་ནས་བསོད་པ་དང་།  འབྱུང་བ་དབང་དུ་འདུས་པས།  ཤུགས་ཅན་རླུང་ལ་བན་ཚད་དུ་[120]བཀའ་ཅི་སྩལ་ཉན་པ་དང་།  ལྷ་སྲིན་དབང་དུ་འདུས་པས།  ཀླུ་བྲག་གི་བདུད་སྲིན་གྱིས་ཕྱག་རྟེན་དངོས་སུ་འབུལ་ཅིང་ཕུག་པ་བརྐོ་བ་དང་།  འོལ་ཁ་སྤུར་གྱི་བཀག་ནས་ཞིང་ལ་ཆུ་འཆུ་བ་དང་།  དིང་རི་སྒང་བཙན་ལས་སོགས་ལྷ་སྲིན་ཀུན་གྱིས་ཕྱག་དང་གུས་པ་འབུལ་ཞིང་།  བསྟན་པའི་ཞབས་ཏོག་བྱེད་པ་དང་།  འགྲོ་དོན་ལ་ཐུགས་རྩེ་གཅིག་ཏུ་དགོངས་པས་སྐུ་ཚབ་ཀྱི་རྟེན་ལ་ལུང་བསྟན་ཐོབ་པ།  ཞལ་ལྔ་ཕྱག་བཅུ་པ་ཞིག་མགོ་བོ་ཅན་ན་ཡོད།  ཐབས་དང་སྙིང་རྗེའི་སྟོབས་ཀྱིས་སྐད་རིགས་མི་མཐུན་པའི་གདུལ་དཀའ་འདུལ་བ་དང་།  སངས་རྒྱས་ཀྱི་དགོངས་པ་ཐུགས་སུ་ཆུད་པས།  དུས་དང་གནས་སྐབས་ཐམས་ཅད་སྒྲིབ་མེད་མཁྱེན་པའོ།  སྤྱིར་ཡང་གཅེན་པོ་འབུམ་རྗེ་འོད་ཀྱིས་མི་ལོ་བཅུ་བདུན་བྲག་ཕག་ཞྭ་རུ་གྱོན།  གཅུང་པ་བཀྲ་ཤིས་རྒྱལ་མཚན་གྱིས་རི་ལུང་རྗེས་ཀྱི་བཀང་ནས།  ཕྲིན་ལས་ཀྱི་རྣམ་སྤྲུལ་དུ་མ་ཞིག་མཛད་དོ།  དཔོན་གསས་ཁྱུང་རྒོད་རྩལ་གྱིས་ཀྱང་།  བསྟན་པའི་གྲོགས་མཛད་ནས།  བསྟན་བཤིག་གི་གྱི་གྲན་ཆམ་ལ་ཕབ་བོ།  ལུང་བསྟན་ལྡེ་མིག་ལས་ཀྱང་།  མངའ་རིས་སྟོད་དུ་ཡ་ངལ་གདུང་ལ་བཀྲ་ཤིས་རྒྱལ་མཚན་གྱིས།  དེས་ཀྱང་བསྟན་པའི་རྒྱུད་འཛིན་བྱེད།  ཅེས་ཏེ།  ལ་སྟོད་དུ་བསྟན་པའི་སྲོལ་ཀྱང་དེ་ནས་[121]འོང་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་གདམས་ངག་བཏབ་ནས།  ལུས་ངག་བཅུད་ལ་བོར་གྱིན་ཉམས་སུ་བླངས་པས།  ཡིད་ཆེས་ཀྱི་བདེ་བ་ནང་ནས་ཤར་ནས།  ཀུན་ཏུ་བཟང་པོའི་སྐུ་དང་གཉིས་སུ་མེད་པར་གྱུར་པ་ལགས་སོ༎  ༈  བླ་མ་དེའི་སློབ་མ་ནི།  ཁོང་པ་རང་གི་སྣག་དབོན་ཡིན་ཏེ།  རྟོགས་ལྡན་དབོན་པོ་ཡེ་ཤེས་རྒྱལ་མཚན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  སྐུ་འཁྲུངས་པའི་ཡུལ་མུས་ཀྱི་སྟ་མོ་ན།  ཡབ་འོ་བརྒྱད་རོག་པོ་བྱ་བ་དང་།  ཡུམ་ཡ་ངལ་ཇོ་ལྕམ་གཉིས་ཀྱི་སྲས་སུ་འཁྲུངས།  གཞོན་དུས་ཡབ་ཨར་བ་ཡིན་པའི་རྗེས་སུ་འབྲེང་ནས།  དམག་ཆུས་དང་ཇག་རྐུན་ཀྱོང་ལོ་འགའ་བྱས།  རེས་ཤིག་ན་མོ་མས་ན་རེ།  ད་རེས་རྟ་སྔོན་པོ་སྙིང་དོམ་དམར་པོ་ཡོད་པ་ཁུགས་པར་འདུག་གིས།  དེ་ཁུག་ན་ང་ལ་བླང་ཟེར་ཙམ་ན།  ཁོང་རང་ལ་ཚུར་ལ་མལ་མདུང་རྒྱབ་སྟེ།  ཡབ་དང་ཨར་བ་མང་དུ་བསད་ཁོང་པ་རང་ལ་ཡང་རལ་གྲི་བརྒྱབས་རྒྱུ་མ་ཐང་ལ་བླུག  ཅིག་གི་ན་རེ་འདིའི་མིག་རྩ་མཐོ་ལུགས་ཀྱིས།  འོ་བརྒྱད་རོག་པོའི་བུ་མ་ཡིན་ནམ།  ད་རུང་གཅིག་རྒྱོབས་ཟེར་བས།  གཅིག་ན་རེ་བརྒྱག་[122]མི་དགོས་ནོན་ནས་འདུག་ཟེར་ནས་སོང་ངོ་།  དེར་རྒྱུ་མ་ལ་བྱ་རོག་ཕྱག་གིས་བསྲུངས་ཤིང་ཡོད་ཙམ་ན།  གཡོག་པོ་གཉིས་རྟ་དང་རྐྱ་བྲོས་བྱས་པས་ཐར་ནས་འོང་སྟེ།  རྒྱུ་མ་ནང་དུ་བཅུག་དར་སྐུད་ཀྱིས་བཙེམ་པས་མ་གྲོངས་སོ།  ཕྱིས་ཕའི་རོ་བསྲེགས་ཤ་ཡང་ལོན་པར་བྱས་སོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  སྔར་གྱི་གཡུལ་འཁྲུག་དང་སྡུག་བསྔལ་གྱིས་སུན་ནས།  ཞང་པོ་འབུམ་རྗེ་འོད་ཀྱི་དྲུང་དུ་བྱོན་ནས་ཡི་གེ་བསླབས་པས།  མ་ལ་ར་སྟ་སྨྲ་བྱ་བ་མ་ཤེས་ནས།  དེ་ལ་ཞང་པོས་བཀའ་ཙམ་བཀྱོན་པས།  དེ་མ་བཞེད་དེ་འཁྲོས་པ་ལྟར་བྱས་ནས།  ཞང་པོ་ཀླུ་བྲག་པའི་དྲུང་དུ་བྱོན་ནས།  བླ་མ་ལགས།  ངས་ཡི་གེ་བསླབ་པས་ནི་མི་ཤེས་པ་འདུག  ཡི་གེ་མི་ཤེས་ཀྱང་སངས་རྒྱས་པའི་གདམས་པ་ཞིག་ཡོད་ན་ནི་ཐུགས་ལ་ཐོག  དེ་མིན་ན་ད་རུང་ང་ཨར་པ་ལ་འགྲོ་ཞུས་པས།  བླ་མའི་ཞལ་ནས།  འོ་བུ་ང་ལ་ཤོག་གུ་ཁྱི་ལྕེ་ཙམ་ལ་རག་མ་ལུས་པར།  ཀུན་ཏུ་བཟང་པོའི་དགོངས་པ་མངོན་དུ་འཆར་བའི་གདམས་པ།  རྫོགས་པ་ཆེན་པོ་ཞང་ཞུང་སྙན་རྒྱུད་བྱ་བ་ཡོད་ཀྱི་གསུངས་ནས་གདམས་པ་དབང་ལུང་ལག་ཁྲིད་མ་བུ་ཆ་ལག་གཅིག་རྒྱུད་ཞལ་གདམས་དང་[123]བཅས་པ་རྣམས་རྫོགས་པར་གནང་ངོ་།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གྲུབ་ཆེན་ས་ནོན་ཁྱད་པར་ཅན་རྣམས་ཀྱིས་བྱིན་གྱིས་རླབས་པའི་བྲག་བྱི་ཚེར་གྱི་སྟག་རྫོང་ནང་ཁོངས་ཀྱི་སེར་བཙོག  བན་ཚང་གིས་ཕུག་ངོས།  ཧང་ཤོག་གི་སྐྱེར་པ་ཅན་ལས་སོགས།  དུས་རྒྱུན་པར་དབེན་གནས་གཅིག་པུར་བཞུགས་སོ།  བརྟེན་པའི་ཚེ་ནི་འགྲོ་དོན་མཐར་ཕྱིན་དུ་བཞུགས་སོ།  ད་ལོ་ང་གཙང་བྱེ་མ་གཡུང་དྲུང་དུ་དགོན་པ་བརྩིག་ཏུ་འགྲོ་གསུངས་ཙམ་ན་སྐུ་འདས་སོ།  །བཞི་པ་ཐུན་མོང་དང་གནས་སྐབས་ཀྱི་ཡོན་ཏན་དང་གྲུབ་རྟགས་ནི།  དང་པོ་གདམས་པའི་སྔོན་འགྲོ་ལ་ཞུགས་དུས་ཀྱང་།  འཇིག་རྟེན་གྱི་དངོས་སྣང་ཐམས་ཅད་ཀུན་ཏུ་བཟང་པོའི་སྣང་བ་ཤར་ཅིང་།  དེ་དག་ཐམས་ཅད་ས་ལེ་འོད་ཀྱི་རང་སྒྲ་དི་རི་རི་ཡོད་པར་གཟིགས་པ་དང་།  སྐྱེ་མེད་ཀྱི་སྙིང་པོ་རང་ལ་རྙེད་པས།  ཡི་དམ་གྱི་སྒྲུབ་རྫས་ཀྱང་སྒྱུ་མར་གཟིགས་པ་དང་།  རིག་པ་ངར་ལྡན་གྱི་རྡུལ་ཞུགས་ཀྱིས།  སྐུ་ལ་བསྡོ་བའི་གཤེད་མ་ཀླུ་བྲག་ཏུ་ཟིལ་གྱིས་ནོན་པ་དང་།  ཐུགས་ལ་མངོན་ཤེས་སྒྲིབ་མེད་དུ་མངའ་བས།  གཞན་གྱི་བསམ་པ་ཅི་ལྟར་མནོ་བ་ལ་སྤྱོད་པ་བཟང་ངན།  ཚེ་འདས་ཀྱི་ཤེས་པ་བར་དོ་ན་ཅི་ལྟར་ཡོད་པ་མཁྱེན་[124]པ་དང་།  གནས་ལུགས་ཀྱི་རྟོགས་པ་གདེང་དུ་ཆུད་པས།  ཡེ་ཤེས་ཀྱི་མཐུ་རྩལ་མངོན་དུ་ཤར་ཏེ།  ཕྱག་གིས་ཐལ་མོ་བརྡབས་པས།  སྒྱུ་མའི་ས་མཁར་བཤིག་པ་དང་།  ལྷ་སྲིན་ལ་འོ་དོད་བོས་པས།  ཡོན་བདག་གི་སྲིའུ་བོར་ལྡད་དུ་སོས་པ་དང་།  ལྗགས་ཀྱིས་མཆིལ་མས་ཀྱང་བུད་མེད་སྲིད་མེད་པ་ལ་བོར་ལྡད་དུ་སྲིད་བསྐྱེད་པ་དང་།  ས་ལེ་འོད་ཀྱི་བཀའ་བཀྱོན་གྱིས་སེར་བ་ལུག་བཞིན་འདེད་པ་དང་།  གཅིག་ཤེས་ཀུན་གྲོལ་གྱི་དགོངས་པ་ཤར་བས།  རྟོག་གེ་བའི་ང་རྒྱལ་སུན་འབྱིན་པ་དང་།  སྐུ་གསུང་ཐུགས་ཀྱི་ཆ་བྱད་ནི་ཡེ་ཤེས་ཁྲོ་བོ་ལྟར་གཟི་བྱིན་ངར་ལྡན་གཞན་སྣང་ཟིལ་ནོན་དུ་བཞུགས་སོ།  སྤྱིར་ཡང་བླ་མ་དེ་ནི་ས་ནོན་གྱི་གྲུབ་ཐོབ་ཡིན་པར།  བླ་ཆེན་གྱིས་གསུངས་ཤིང་།  ཐུན་མོང་གི་དངོས་གྲུབ་དང་ཡོན་ཏན་གྲུབ་རྟགས་ནི་ཅི་སྙེད་ཅིག་མངའ་བ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་མན་ངག་གཅིག་རྒྱུད་བཏབ་ནས།  དགོན་པ་ཀླུ་བྲག་ཏུ་ཉམས་སུ་བླངས་པས།  རྟོགས་གྲོལ་དུས་མཉམ་དུ་ཤར་ནས།  དངོས་མེད་རྒྱུ་མེད་བརྗོད་མེད་དུ་རྟོགས་ནས།  ཁོད་སྤུངས་དྲན་པའི་དགོངས་པ་དང་གཉིས་སུ་མེད་པར་གྱུར་པ་ལགས་སོ༎  ༈  བླ་མ་དེའི་སློབ་མ་ནི།  ཁོང་པ་རང་[125]གི་སྐུ་ཞང་གི་རྒྱུད་ཡིན་ཏེ།  ཡང་སྟོན་རྒྱལ་མཚན་རིན་ཆེན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡབ་ཡ་ངལ་ཕུར་པ་བྱ་བ་དང་ཡུམ་ཉ་མོ་ཀུན་སྐྱིད་གཉིས་ཀྱི་སྲས་སུ་འཁྲུངས།  དུས་རེས་ཤིག་སྔགས་པའི་སྲས་ཡ་ངལ་འབའ་སུ་བྱ་བ་ཞིག  དགུང་ལོ་ཉི་ཤུ་རྩ་གཅིག་པ་ལ་གྲོངས།  དེར་གློ་དོལ་འབྲོག་གསུམ་གྱི་བུ་ཆེན་གྲྭ་པ་བུ་སློབ་ཀུན་འདུས་ནས་ཡོད་པ་ལ།  བླ་མ་སྔགས་པའི་ཞལ་ནས་ད་གདུང་རྒྱུད་ནི་ཆད།  ཁྱེད་རང་བུ་ཆེན་རྣམས་བསྟན་པ་སོ་སོར་སྐྱོངས་ཤིག  མཆོད་ཆ་ན་བཟའ་བཞུགས་གདན་ཡན་ཆད་འབུལ་བ་ལ་བཀྱེ་བས།  ཀུན་གྱིས་སྤྱན་ཆབ་ཤོར་ནས།  བླ་མ་ལགས་དང་པོ་བཞུགས་ཡུལ་ན་གདུང་རྒྱུད་འདྲ་བ་མི་བདོག་གམ་ཞུས་པས།  བླ་མའི་ཞལ་ནས་ཡོད་ཏུ་མི་མེ་སྤུན་ལས་མ་འདས་པ་ཡོད་དེ།  སྤྱིར་འོ་སྐོལ་བོན་པོ་འདྲ་བ་འཁོས་ཁ་ཆུང་།  འདི་ན་ཡང་མི་ངན་འདུག་སྐུ་ཚེ་ཡང་རིང་པོ་མི་འོང་པར་འདུག་གསུངས།  དེར་བུ་ཆེན་རྣམས་ཀྱིས་བཀའ་བསྒྲོས་༼བགྲོས་༽བྱས་ནས་དྲང་སྲོང་བཞི་སྡེ་ཞིག་བརྫངས་ནས།  ཡུལ་གཙང་སྟོད་སྟག་རྩེའི་རྫ་རི་ན།  ཡང་སྟོན་རྒྱལ་མཚན་རིན་ཆེན་དེ།  དགུང་ལོ་བརྒྱད་པ་ཞིག་གདན་དྲངས་ནས་བྱོན།  དེར་བུ་སློབ་[126]ཡོན་བདག་ཀུན་གྱིས་དར་གདུགས་ཀྱིས་བསུ་བ་བྱས།  དེ་དུས་བླ་མ་སྔགས་པའི་སྐུ་འཕངས་དུ་བཅུག  མངའ་གསོལ་རབ་གནས་མཛད།  གློ་དོལ་འབྲོག་གསུམ་གྱི་གྲྭ་པ་བུ་སློབ་དང་།  གནས་དགོན་བརྒྱད་ཅུ་ཐམ་པའི་འབུལ་བ་བཏངས།  དེ་ནས་དགུང་ལོ་ཉི་ཤུ་རྩ་གཅིག་མ་ལོན་བར།  དབུ་སྐྲ་ལྕང་ལོ་དང་མ་བྲལ་བར།  སྔགས་པའི་ཆས་སུ་ཞུགས་ནས།  རྒྱུད་སྡེའི་བློ་སྦྱོངས་གསང་སྔགས་ཕྱི་ནང་གི་བསྙེན་སྒྲུབ་རྣམས་རྫོགས་པར་མཛད་དོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  བླ་མ་རྟོགས་ལྡན་དབོན་པོ་དེས།  ཡུལ་དོལ་པོ་བི་ཅེར་དུ་སྐུར་བཀྲ་ཤིས་ཤིག་མཛད་དགོངས་ནས།  ཡུལ་གློ་བོར་གསུང་ཤོག་བསྐུར་ཏེ།  དགེ་བཤེས་ཁྱུང་རྒོད་ཁྱེད་ངའི་བཀྲ་ཤིས་ཤིག་བྱེད་པས།  དེའི་མོ་ལ་བཏོང་པ་ལ་བྱོན་ཅིག་གསུངས།  བྱོན་དུས་ཁྱད་པར་བླ་མ་ལགས།  རྫོགས་ཆེན་སྙན་རྒྱུད་ཀྱི་གདམས་པ་ཐུགས་ལ་བཏགས་དགོས་ཞུས་པས།  བླ་མའི་ཞལ་ནས།  ད་ང་རྒད་པོ་ནམ་འཆི་ཆ་མེད།  ཁྱེད་ཀྱིས་གདམས་པ་འདིའི་བདག་པོ་གྱིས་གསུངས་ནས།  གདམས་པ་ལག་ཁྲིད་མ་བུ་ཆ་ལག་རྗེས་གནང་དང་བཅས་པ་ཐུགས་ལ་བཏགས་ཏེ།  དགུན་སྟོད་རྟ་ཟླ་བ་ནས་བཟུང་སྟེ།  [127]སོས་ཀ་གློ་དོལ་གྱི་ལ་ལུང་ནམ་བྱེ་བའི་བར་དུ་ཉན་བཤད་མཛད་པས།  བླ་མའི་གདམས་པ་མ་ལུས་པ་ཐུགས་ལ་བཏགས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  སྤྱིར་གློ་བོ་སི་རིབ་ལས་སོགས།  དོལ་པོའི་དགོན་གནས་ཀུན་ལ་བཞུགས་སོ།  སྒོས་བདེ་ལྡན་བསམ་གླིང་ལ་ཕོ་བྲང་བཏབ་ནས་བཞུགས་སོ།  བརྟེན་པའི་ཚེ་ནི་དྲུག་ཅུ་རེ་གཉིས་པ་ལ་སྐུ་འདས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་དང་གྲུབ་རྟགས་ནི།  སྐུ་ལུས་གཟི་བརྗིད་དང་ལྡན་པས།  ར་ཙ་ལས་སོགས་ཆེ་གཉན་བཙུན་གསུམ་ཟིལ་གྱིས་གནོན་པ་དང་།  གསུང་ཉིད་ཚངས་པའི་དབྱངས་དང་ལྡན་པས།  དད་ལྡན་གྱི་སྤྲོ་བ་བསྐྱེད་ཅིང་འཛབ་དང་སྙིང་པོ་རྒྱུན་མི་འཆད་པ་དང་།  ཐུགས་ཉིད་མཉམ་པའི་ཀློང་དུ་སྐུ་གསུམ་འབྲས་བུ་སེམས་ལ་གྲུབ་པས།  གློ་བུར་གྱི་རྟོག་པ་ཡེ་ཤེས་སུ་འཆར་བ་དང་།  ཐབས་ཤེས་རབ་ཀྱིས་བདེ་རླུང་ནང་དུ་ཆུད་པས།  མཛད་སྤྱོད་ཐམས་ཅད་ཡོན་ཏན་དུ་གྱུར་ཞིང་འདོད་པ་ལྷུན་གྱིས་གྲུབ་པ་དང་།  ཚད་མེད་བཞིའི་ཐུགས་རྗེ་དང་ལྡན་པས།  ཕྲིན་ལས་རྩལ་མེད་ཤུགས་ལས་གྲུབ་པས།  གྲུབ་རྟགས་དུ་མ་ལྡན་པ་ལགས་སོ།  ལུང་བསྟན་འབྲིང་པོ་ལས་ཀྱང་།  ལ་སྟོད་སྨེར་གྱི་ཕུག་[128]རི་ལ།  སྤྲུལ་སྐུ་ཁྱེའུ་རྙེད་ལེགས་འཁྲུངས།  ས་ནོན་གྲུབ་ཐོབ་བཅུ་བདུན་འབྱུང་།  སྤྲུལ་སྐུ་རྒྱུན་མི་ཆད་པ་འབྱུང་།  གསུངས་པས།  ཡང་སྟོན་པ་གྲུབ་ཐོབ་རྗེས་མ་ཡིན་སྐད།  ཅེས་པ་ཡང་གདའ་འོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་མན་ངག་བཏབ་ནས།  དུས་དང་རྣམ་པ་ཐམས་ཅད་དུ།  གཡོ་མེད་རང་ལུགས་སུ་ཉམས་སུ་བླངས་པས།  དགའ་སྡུག་སྣ་ཚོགས་རང་བཞིན་མེད་པར་རྟོགས་ནས།  མཉམ་ཉིད་བདེ་བ་ཆེན་པོའི་དོན་ཐུགས་སུ་ཆུད་པ་ལགས་སོ༎  ༈  བླ་མ་དེའི་སློབ་མ་ནི།  རྟོགས་ལྡན་གཅིག་ཆོད་དད་པ་ཤེས་རབ་ཀྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡབ་སྲོ་བོན་ཁྲོ་བསྟན་བྱ་བ་དང་།  ཡུམ་མགོན་མོ་རྒྱན་གཉིས་ཀྱི་སྲས་སུ་འཁྲུངས།  སྐུ་མ་བལྟམས་གོང་ཡབ་ཡུམ་གཉིས་ལ།  ཏི་སེའི་ལྷ་བཙན་དང་ཡིད་འོང་མས་ལུང་བསྟན་བྱུང་།  དགུང་ལོ་དྲུག་ལོན་ནས་ཡུམ་གྲོངས།  ཆུང་ནས་རིག་པ་རྩལ་ཆེན་ཞིག་བྱུང་ངོ་།  བཅུ་གསུམ་པ་ལ་ཡབ་གྲོངས།  ཡབ་ཀྱི་ཞལ་ཆེམ་ལ།  ང་ཡི་བུ་འདི་ཡ་ངལ་བའི་དྲུང་དུ་ཕུལ་ཟེར་ནས།  བླ་མའི་དྲུང་དུ་རབ་ཏུ་བྱུང་།  བྱ་ཆ་མདོ་སྔགས་ཕྱི་ནང་གི་བློ་སྦྱོངས་མཛད།  བཅུ་དགུ་པ་ལ་བླ་མ་མཉེས་[129]པའི་ཞབས་ཏོག་ཕུལ།  གློ་བོའི་བར་ཚིགས་སུ་བྲུ་སྟོན་དགེ་བཤེས།  ཡ་ངལ་སྟོན་རྒོད་གཉིས་གྲོངས་དུས།  ལྷ་ཁྲལ་བསྐྱལ་དུ་ཕྱིན།  ཡུལ་ཧྲད་དུ་གྲུ་རྩོའི་ཁང་པར་ལྷུང་ནས།  ཤིན་ཏུ་ཟུག་ཆེ་སྨན་དཔྱད་འདྲ་བྱས་ནས།  དགུན་བླ་མའི་གནས་སུ་བཞུགས།  བསམ་པ་ལ་ད་ནི་སྡད་པས་མི་ཕན་པར་འདུག  ཤི་བ་ཟེར་བའི་འཇིགས་པ་ཞིག་ཡོད་པར་འདུག་ན།  སྔར་ཡང་ཡངས་ཡེངས་ཕྱོད་ཕྱོག་ལ་སོང་།  ཅི་ནས་འདུན་པ་དྲག་པོ་དུང་དུང་པ་དང་།  འཇིག་རྟེན་འདི་ལ་ཞེན་པ་སྐྱུག་ཐིང་ཐིང་ནས་ལོག་པ་དང་།  སྐྱེ་ཤིས་འཇིགས་པའི་སྐྱི་ཤ་བུན་བུན་པ་ཡང་ཡང་བྱུང་གསུངས།  བླ་མ་ལ་གསོལ་འདེབས་མོས་གུས་ས་ལེ་འོད་ལ་འབད་པས་ཉམས་དང་མཚན་ལྟས་ལ།  བོན་པོ་བུད་མེད་ཁྲོམ་ཚོགས།  བོན་བཤད་དངོས་གྲུབ་ཀྱི་རྟགས་མང་ངོ་།  ཁྱད་པར་སྲིད་རྒྱལ་གྱིས་དངོས་སུ་ལུང་བསྟན་མང་པོ་བྱུང་།  ཉམས་ཐོད་རྒལ།  བདེ་བ་འཐོར་བུ་དགེ་སྦྱོར་འཕེལ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  ཕ་ཡུལ་གྱི་འཛིན་པ་བཅད།  བླ་མ་ལ་རྫོགས་ཆེན་སྙན་རྒྱུད་ཞུས་ནས།  འཆི་ཁར་མི་འགྱོད་པ་ཞིག་བསམ་ནས།  དཔྱིད་ཁ་བླ་མའི་དྲུང་དུ་བྱོན།  ཞི་ཁྲོ་རིག་འཛིན་དབང་བཞི་[130]རྫོགས་པར་ཞུས།  ཞང་ཞུང་སྙན་རྒྱུད་བྱ་བ་ཡོད་པར་གདའ་བས།  ཐུགས་ལ་ཐོགས་ཞུས་པས།  སྔར་ཐོ་ཆོ་ཆེས་བས་མི་ཡོང་གསུངས་ནས།  བསམ་གཏན་གླིང་དུ་ཐུགས་རྗེ་ཉི་མའི་དཔེ་ལ།  རང་སྒོམ་དང་རང་གཅོད་བྱེད་ཅིང་ས་གཉན་དུར་ཁྲོད་རྣམས་སུ་ཉམས་སུ་བླངས་པས།  བརྡ་ཐབས་ཀྱིས་ལུང་བསྟན་དང་།  སངས་རྒྱས་ཀྱི་དགོངས་པ་འདི་རང་ཡིན་པའི་ཡེ་ཤེས་ཐོད་རྒལ་ཤར།  ད་རུང་ངོ་སྤྲོད་མ་ཐོབ་པས།  སྐབས་སུ་ཐེ་ཚོམ་སྐྱེ་ཞིང་ཉམས་ལེན་རྒྱུན་མཐུད་མི་ཤེས་པར་འདུག  ཀུན་ན་རེའུ་བུའི་དད་ཤེས་སྣང་བ་འགྱུར་འདུག་ཟེར།  བླ་མའི་དྲུང་དུ་ཕྱིན་པས།  ཁྱོད་ལས་འཕྲོ་ཅི་ཡོད་ལྟ་གསུངས་ནས།  པོ་ཏི་ཞལ་ཕྱེས་བས།  ལྷ་སྒོམ་གྱི་བྱ་བྲལ་རྗེས་མེད་བྱུང་ནས།  རྟེན་འབྲེལ་བཟང་ཤོག་གསུངས་ནས།  སྟོན་ཁ་ཆ་རྐྱེན་ཅི་དང་ཅི་ཡོད་ཕྱེད་རིན་དུ་བཙོང་།  དེ་དུས་ཚད་ནད་དྲག་པོ་ཞིག་ལ།  སྨན་འདྲ་བྱས་པས་དང་མ་དྲག་འཆི་བར་འདུག་སྟེ་ཉམས་ལེན་འཕོ་བ་དྲན།  མཁའ་འགྲོ་བོན་སྐྱོང་གིས་ལུང་བསྟན།  བསྐང་བ་བྱས་པས་བདེ་རུ་སོང་།  བླ་མ་ལ་གཡུ་མོན་ཞོ་ཉི་ཤུ་རྩ་བཞི་རི་བ་ཞིག་ཕུལ།  དོ་རེད་འུ་རང་གཉིས་རྨི་ལམ་རྟོགས་ཤིག་གསུངས་ནས།  བརྟགས་པས།  ནམ་གུང་ལ་མི་དཀར་པོ་ཞིག་གིས།  དངོས་གྲུབ་ཀྱི་[131]ཞལ་ཟས་ཕྱག་ཏུ་ཕུལ།  དེ་ལན་གཅིག་ས་ལ་བྲུལ་ནས་སོང་པ་དང་།  བུད་མེད་མཛེས་མ་གཅིག་ན་རེ།  དེ་བྲུལ་དུ་ཕངས་པ་ཞིག་ཡིན་ཟེར་ནས།  དེ་ཏོག་གིས་བླངས་པ་དེ་ཡང་ཕྱིས་ནས་གཏད་དེ་གསོལ་བ་རྨིས།  ནམ་སྨད་བླ་མ་བཙན་པོ་ཡིན་ཟེར་བའི་རྣལ་འབྱོར་པ།  སྒོམ་ཞུ་ཁྱེར་བ་ཞིག་གིས་བུ་ཁྱོད་འདི་འཐུང་གསུངས་ནས།  ཞལ་བུ་ཞིག་ཏུ་སྐྱ་ལྟེང་ལྟེང་ཡོད་པ་ཞིག་གནང་ནས་གསོལ་བ་རྨིས་བླ་མས་ན་རེ་ཅི་རྨིས་གསུངས།  སྔར་གྱི་རྨིས་ལྟས་ཞུ་བ་ཕུལ།  བླ་མ་ན་རེ་ངས་ནི་མཆོད་རྟེན་ཆེན་པོ་གཅིག་བརྩེགས་ནས།  མགུལ་ཆུ་གསེར་གྱི་བྲིས་ཏེ་རབ་གནས་བྱས་པ་རྨིས་པས།  ནན་ཏར་བཟང་གསུངས་སོ།  ད་སྙན་རྒྱུད་འདིའི་བདག་པོ་ཁྱོད་ཀྱིས་འོང་པར་འདུག་གི་གསུངས་ནས།  གདམས་ངག་སྐོར་དམར་ཁྲིད་ལག་ལེན་མ་བུ་དང་བཅས་པ་རྣམས་ཐུགས་ལ་བཏགས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གངས་རི་མཚོ་གསུམ་དབུས་གཙང་རུ་བཞི།  ལྷོ་མོན་ཡུལ་འབུམ་ཐང་།  བྱང་གནམ་མཚོ་ཕྱུག་མོ།  སྟོད་གུ་གེ་རུ་ཐོག  ནུབ་ཛཱ་ལ་རྡ་ར།  པུ་ཧྲང་།  སླེ་མི།  འོམ་ལོ།  དོལ་པོ་གྲུ་གསུམ་ལས་སོགས་ཏེ།  དེ་རྣམས་ཀྱི་གནས་ཆེན་རི་གཉན་དུར་ཁྲོད་ཀུན་ལ་བཞུགས་ཤིང་།  [132]བདག་འཛིན་གྱི་གནས་མ་བཟུང་ངོ་།  བརྟེན་པའི་ཚེ་ནི་བདུན་ཅུ་དོན་གསུམ་བཞེས་ནས།  བསྙུང་ཟུག་མེད་པར་ལུས་རྒྱ་གྲོལ་ལོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  དང་པོ་རང་ནས་ཀྱང་འཇིག་རྟེན་སྒྱུ་མར་གཟིགས་ཤིང་མཁའ་འགྲོའི་ལུང་བསྟན་ཐོབ་པ་དང་།  ཏིང་ངེ་འཛིན་ལ་བརྟན་པ་ཐོབ་ནས་ཉིན་མཚན་གཉིས་མེད་དུ་འདྲེས་པ་དང་།  སྒྲིབ་མེད་ཡེ་ཤེས་ཀྱི་སྤྱན་གྱིས་བདེར་གཤེགས་ཞིང་ཁམས་རིགས་དྲུག་གནས་ཚུལ་ཅི་ལྟར་མཁྱེན་པ་དང་།  རིག་པ་རང་དབང་ཐོབ།  ཏིང་འཛིན་ཟས་སུ་གསོལ་ཅིང་འབྱུང་བ་ཆེན་པོ་བཅུད་དུ་རོལ་པ་དང་།  བསྐྱེད་རྫོགས་ཟུང་འབྲེལ་པས་ཡི་དམ་ལྷ་ཞལ་ཕྱོགས་མེད་དུ་གཟིགས་པ་དང་།  རྫུ་འཕྲུལ་སྤྲུལ་པའི་ཞབས་ཀྱིས་ཉིན་ལམ་གསུམ་གསུམ་དྲོ་ལམ་གྱིས་གཅོད་པ་དང་།  རང་སྣང་དབང་དུ་འདུས་པས་ཀུན་གཞི་ངར་ལྡན་གྱི་རྩལ་གྱིས།  དགྲ་གདོན་དང་གཞན་སྣང་ཟིལ་གྱིས་ནོན་པ་དང་།  འགྲོ་དོན་སྦས་ཚུལ་གྱིས་མཛད་ཅིང་།  བསྟན་པ་ཐབས་ཀྱིས་སྤེལ་བ་དང་།  ཟག་མེད་ཀྱི་མངོན་པར་ཤེས་པས་གདུལ་བྱའི་ལས་དག་མ་དག་མཁྱེན་པ་དང་།  ཐུགས་རྗེ་ཡེ་ཁྱབ་ཀྱི་བྱིན་རླབས་ཀྱིས་སྐལ་ལྡན་གྱི་བར་ཆོད་སེལ་ཞིང་།  ཏིང་ངེ་འཛིན་རང་ལུགས་སུ་འཆར་བར་ནུས་པ་[133]དང་།  སེམས་ཉིད་ལ་རང་དབང་ཐོབ་ཅིང་སྨོན་ལམ་མཐའ་རུ་ཕྱིན་པ་དང་ཅི་མཛད་ཡོན་ཏན་དུ་འགྲོ་དོན་ཤུགས་ལ་རྩོལ་མེད་དུ་གྲུབ་པ་དང་།  དུ་མ་རོ་གཅིག་ཏུ་རྟོགས་པས་སྤང་བླང་གཉིས་སུ་མི་འབྱེད་པ་དང་།  སྐུ་གསུང་ཐུགས་ཀྱི་ཆ་བྱད་ཀྱང་རིག་འཛིན་དངོས་སུ་བཞུགས་ཤིང་།  མཁའ་ཀློང་དབྱིངས་གསུམ་གྱི་དགོངས་པ་ཤར་བས།  སྐུ་གསུམ་གྱི་འབྲས་བུ་མངོན་དུ་གྱུར་ནས།  འགྲོ་བའི་དོན་མཐར་ཕྱིན་པར་མཛད་དོ།  ཁྱད་པར་དུ་བླ་མ་ཆེན་པོ་དེ་ནི།  ཚེ་དབང་རིག་འཛིན་ཆེན་པོས་བྱིན་གྱིས་རླབས་པ་ཡིན་ཏེ།  ཟབ་མོ་སྙན་རྒྱུད་འདིའི་མངའ་བདག་ཏུ་གྱུར་ནས།  བསྟན་པའི་རྒྱལ་མཚན་ཚུགས་ཤིང་ཐུགས་རྗེ་སྙན་པའི་བ་དན་ཕྱོགས་བཅུར་ཁྱབ་པའོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མས་ཉམས་ཀྱི་མན་ངག་བཏབ་ནས་བདེ་ལྡན་བསམ་གླིང་དུ་ཉམས་སུ་བླངས་པས།  སྣང་བ་རང་གྲོལ་དུ་གྲོལ།  འཁྲུལ་པ་རང་ཞིག་ཏུ་ཞིག  ཞེན་པ་གཅིག་ཆོད་དུ་ཆོད།  རྒྱུ་མེད་དངོས་མེད་རང་དག་རྩ་བྲལ་དུ་རྟོགས་ཏེ།  ཚེ་དབང་རི་ཁྲོད་པ་ཆེན་པོ་ཉིད་ཀྱི་དགོངས་པ་དང་གཉིས་སུ་མེད་པར་གྱུར་པ་ལགས་སོ།།  ༈  བླ་མ་དེའི་སློབ་མ་ནི།  བྲུ་ཆེན་པོ་རྒྱལ་བ་གཡུང་དྲུང་གི་ལོ་རྒྱུས་ལ་ལྔ།  དང་པོ་[134]གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡུལ་ནི་གཡས་རུའི་དབེན་ས་ཁ།  གདུང་རུས་བྲུ་ཡིན།  ཡབ་བྲུ་ཞ་བསོད་ནམས་རྒྱལ་མཚན་ལ།  སྲས་སྐུ་མཆེད་བཞི་ཡོད་པའི་ཐ་ལྟག་ཡིན།  དེ་ཡང་སྤྲུལ་སྐུ་འགྲོ་བའི་དོན་ལ་བྱོན་པ་ཡིན་པས།  ཆུང་ནས་སྦྱངས་པའི་ཡོན་ཏན་དུ་མ་དང་ལྡན་ཏེ།  དགུང་ལོ་བརྒྱད་པ་ལ་སྲིད་པའི་མཛོད་ཕུགས་བཤད།  དེ་ནས་འདུལ་བ་རིན་པོ་ཆེའི་དྲུང་དུ་དག་པ་དྲང་སྲོང་གི་སྡོམ་པ་བླངས་ཏེ།  ཚུལ་མིང་རྒྱལ་བ་གཡུང་དྲུང་དུ་མཚན་གསོལ་ཞིང་།  བསླབ་པ་ཚུལ་ཁྲིམས་དོན་དང་ལྡན་པར་མཛད།  གཞན་ཡང་ཕྱི་ནང་གསང་གསུམ་གྱི་བོན་སྡེ་ལ།  དབང་ལུང་བྱིན་རླབས་དང་བཅས་པ་ཞུས་ཤིང་ཐུགས་རྒྱུད་སྦྱངས།  ཁྱད་པར་གནས་ལུགས་ཐེག་ཆེན་གྱི་ངོ་སྤྲོད་ཞུས་ནས།  རྩེ་གཅིག་ཡེངས་མེད་དུ་ཐུགས་དམ་མཛད་དེ།  བླ་མ་ཉིད་ཀྱི་གསུང་ལས་ཀྱང་།  བདག་གིས་ཀྱང་དང་པོ་བསྲུང་སྡོམ་གྱི་བསླབ་པ་ཞུས་ནས་མངོན་ལྐོག་མེད་པར་བསྲུངས།  བར་དུ་ཐོས་བསམ་གྱི་བཀའ་དྲིན་མནོས་ནས་སྒྲོས་འདོགས་ལེགས་པར་བཅད།  ཐ་མར་ཡང་དག་པའི་གནས་ལུགས་རང་ངོ་ཤེས་ཙམ་བྱས་པས།  འདི་ཕྱི་གཉིས་ཀ་མི་ཁྱུར་ཚུད་པ་ཙམ་བྱས་པ་འདི་ནི།  སུམ་ལྡན་གྱི་བླ་མ་དེའི་བཀའ་དྲིན་[135]ལགས་སོ།  ཞེས་གསུངས་སོ།  གཞན་ཡང་དབྱིལ་སྟོན་ཁྱུང་རྒོད་རྩལ་གྱི་དབོན་པོ་དབྱིལ་སྟོན་ནམ་མཁའ་བསོད་ནམས་དང་།  ལུང་སྟོན་ལྷ་གཉན་གྱི་རྒྱུད་པ།  ལུང་སྒོམ་བཀྲ་ཤིས་རྒྱལ་མཚན་དང་།  རྨ་སྟོན་སྲིད་འཛིན་གྱི་རྒྱུད་པ་རྨ་སྟོན་དྲང་སྲོང་ལས་སོགས་པ་རྣམས་ལ་ཡང་།  དབང་ལུང་གདམས་པ་བྱིན་རླབས་དང་བཅས་པ་ཞུས།  བླ་མ་རྟོགས་ལྡན་དད་པ་ཤེས་རབ་ཀྱིས།  དགུང་ལོ་ལྔ་བཅུ་རྩ་ལྔ་ལོན་པའི་དུས།  དབུས་གཙང་གི་གྲྭ་ས་གྲུབ་གནས་གནས་ཆེན་ཀུན་བསྐོར་ཞིང་།  ཁྱད་པར་དུ་ལྷོ་བྲག་ཏུ་མཚན་ལྡན་འདུལ་བའི་དྲུང་དུ་བཏུགས་ནས།  རྫོགས་ཆེན་ཨ་ཁྲིད་དམར་བྱང་།  དྲི་མེད་ལྷན་སྐྱེས་དབང་ཡེ་དབང་ཆེན་མོ་ལས་སོགས་པའི་ལུང་རྣམས་ཞུས་དུས།  སྙན་རྒྱུད་ཀྱི་གསུང་གླེང་མང་དུ་བྱུང་བས།  མཚན་ལྡན་པའི་ཞལ་ནས།  ཁྱེད་ལ་སྙན་རྒྱུད་ཀྱི་ལུང་རྫོགས་པར་འདུག་པས།  ང་རྒད་པོ་ནི་ཞུས་ཀྱང་སོ་མི་བསོད་པ་ལས་མེད།  ཁྱེད་ཀྱིས་ལུང་འདི་རྒྱལ་བ་གཡུང་དྲུང་ལ་ཕོག་དགོས་གསུངས་སོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  ཕྱིས་བླ་མ་རྟོགས་ལྡན་པ་གནམ་མཚོ་བསྐོར་ནས་བྱོན་དུས།  དབེན་ས་ཁར་གདན་དྲངས་ནས།  བླ་མ་རྒྱལ་བའི་[136]གསུང་གིས།  སྙན་རྒྱུད་ཀྱི་གདམས་པ་འདི་ས་འོག་ཏུ་མ་ནུབ་ཅིང་།  བྱིན་རླབས་ཀྱི་ན་བུན་མ་ཡལ་བར།  གྲུབ་ཐོབ་ཟམ་མ་ཆད་པར་སྙན་ནས་སྙན་དུ་བརྒྱུད་པའི་གདམས་པ་ཁྱད་པར་ཅན་དུ་འདུག་ཅིང་།  འདིའི་སྒྲ་ཐོས་པའམ་ཚིག་ཚོགས་བག་རེ་མཐོང་བ་ཙམ་གྱིས་ཀྱང་།  ཤིན་ཏུ་མོས་པ་ཞིག་བྱུང་ནས།  གདམས་པ་འདི་ཡོད་ཟེར་བའི་སློབ་དཔོན་འགའ་རེ་ལ་དྲི་གདའ་བྱས་ཀྱིན།  དཔེ་ལུང་འགའ་ཤས་ཞུས་ན་ཡང་།  གདམས་པ་འདིའི་བཀའ་བབས་ཀྱི་རྒྱུད་པ་ཡ་ངལ་བ་ཡིན་ཟེར་བ་ཐོས་ནས།  བླ་མ་ཡ་ངལ་བ་གདན་སའི་དྲུང་དུ་དབང་པོ་རི་ལུ་གཅིག་བསྐུར་ནས་བང་ཆེན་པ་ལ་ཞུ་བསྐུར་བས།  དཔེ་རྒྱུད་མ་བུ་ཆ་ལག་དང་བཅས་པ་ཐུགས་ལ་བཏགས་ནས།  བླ་མའི་གསུངས་ཀྱིས།  ད་གདམས་པ་འདི་ལ་ཉམས་རྒྱུད་དམར་ཁྲིད་གཅིག་ཡོད་དེ།  འོ་སྐོལ་ནི་ས་ཐག་རིང་ནས་མི་འཕྲོད་པར་འདུག  ཡི་གེ་ལ་བཏབ་ཏུ་ནི་སྔར་ནས་ཀྱང་ཡི་གེ་མེད་ཅིང་གཅིག་རྒྱུད་ཡིན་པས།  གོང་མ་རྣམས་ཀྱིས་བཀའ་རྒྱ་དམ་པོ་ཡོད།  ད་འདི་ན་ཡང་ངེད་ཀྱི་ཉམས་རྒྱུད་ཐོབ་པ་སློབ་མ་གཅིག་ལས་མེད།  དེ་དང་འཛོམ་འཕྲོད་ཅིང་ཡོང་ལྟོས་མཛོད་གསུངས་པ་དེ་ཉིད་ཉིད་ཅག་ཡིན་པར་འདུག  མཚན་ལྡན་པས་ཀྱང་གསུང་ཤོག་བསྐུར་ནས།  རྟོགས་ལྡན་དེ་[137]ལ་སྙན་རྒྱུད་ཀྱི་ལུང་འདུག་པས།  དེ་ལ་ཁྱེད་རང་ཞུས་ཤིག་གསུངས།  ད་ཉིད་ཅག་གིས་སྙན་རྒྱུད་ཀྱི་ལུང་འདི་ཐུགས་ལ་ཐོགས་གསུངས།  གཞན་ཡང་སྙན་རྒྱུད་ཀྱི་གསུང་གླེང་མང་དུ་བྱུང་ནས།  དེ་ནས་བླ་མ་རྒྱལ་བ།  སློབ་དཔོན་མེ་དབོན།  མེ་ཉག་རིན་གྲགས་དང་།  དཔོན་སློབ་གསུམ་ལ་སྙན་རྒྱུད་ཀྱི་མཚན་བཅས་ཀྱི་དབང་ལུང་བསྐུར་ཚར་བ་དང་།  བླ་མ་རྒྱལ་བའི་གསུང་གིས།  ད་འདི་ལ་མི་ཚིག་ཡི་གེའི་ལྷད་མ་ཞུགས་པའི་ཉམས་རྒྱུད་ཞིག་ཡོད་པར་གདའ་བས།  དེ་ཇི་ལྟར་ལགས་ཐུགས་ལ་ཐོགས་གསུངས་པས།  དེ་ལ་འདི་ཡིན་གྱི་ཏིག་པོ་ཙམ་མེད།  སྔར་གྱི་ལུང་འདི་ཀས་ཆོག་སྟེ་མཆིས་གསུངས་ནས།  ཟབ་ཟབ་མཛད་དུ་བྱུང་གདའ།  བླ་མ་གདན་ས་བས་གསུང་ཤོག་གནང་བའི་ལོ་རྒྱུས་རྣམས་གསུངས་ནས།  དེ་རྣམས་ཀྱིས་མི་ཆོག་ཉམས་རྒྱུད་ཅིག་ཡོད་པར་གདའ་བས་ཐུགས་ལ་བཏགས་དགོས་གསུངས།  འོ་ན་ཐུགས་ཀྱིས་དེ་ཙམ་གཉེར་ན།  ད་གདམས་པ་འདིའི་ལུགས་ཀྱིས།  མིང་ལ་བརྟག་པ་དང་།  སྤྱོད་པ་ལ་བརྟག་པ་དང་།  ཤ་མཚན་ལ་བརྟག་པ་དང་།  རྨི་ལམ་ལ་བརྟག་པ་དང་མང་དུ་གདའ་ན་ཡང་།  ཁྱེད་ལྟ་བུ་ལ་དེ་རྣམས་རངས་ཕོ་དགོས་པའི་ལུགས་མ་ལགས་པས།  [138]དོ་རེད་མི་མ་ཡིན་ལ་བཀའ་བསྒོས་ལ་རྨི་ལམ་རེ་རེ་རྟོགས་མཛོད་གསུང་ནས་གཟིམས་པས།  བླ་མའི་ཉམས་ལ་ཡ་རྩེ་ཧ་འུ་རི་འདྲ་བའི་ལུང་པ་ཤིང་རྩི་དང་མེ་ཏོག་སྣ་ཚོགས་འཁྲུངས་པའི་ལུང་པ་ཞིག་ན་མར།  བུ་མོ་གཞོན་ནུ་མཛེས་པ་ལོ་བཅོ་ལྔ་བཅུ་དྲུག་ལོན་པ་ཙམ།  རྒྱན་ཆས་བརྒྱན་པ་དཔག་ཏུ་མེད་པས་ཤིང་འབྲས་དང་རྩ་ཀུ་ཤའི་ཁུར་པོ་ཁུར་ཏེ་ཡོང་ནས།  དེ་རྣམས་ཀྱིས་ཤིང་འབྲས་དང་ཀུ་ཤས་དབེན་ས་ཁའི་དགོན་པ་དང་ས་ཆ་ཀུན་བཀང་ནས་སོང་།  མ་ཁྱབ་པ་ཀུན་ལ་ཡང་ལག་པས་གཏོར་ནས་སོང་།  དབེན་ས་ཁའི་ལྷོ་ཕྱོགས་ན་མར།  ཤིང་འབྲས་བུ་ཅན་གྱི་སྡོང་པོ་མང་པོ་ལ་མེ་ཏོག་འབར་ནས་འདུག  དེའི་དབུས་ན་དམ་ཁ་རི་ལྟ་བུའི་ཆུ་མིག་ཅིག་བརྡོལ་ནས་འདུག  མུ་མིག་དེའི་འགོ་བོ་ན།  བོན་པོ་གསུམ་འཚོགས་ནས།  འབྲང་རྒྱས་མང་པོ་བཤམས་ཏེ།  ལྷ་གསོལ་བྱེད་ཀྱིན་འདུག་པ་རྨིས་གསུངས།  བླ་མ་རྒྱལ་བ་རང་གི་མཚན་ལམ་ལ་ཡང་།  རྩི་ཤིང་མེ་ཏོག་འཁྲུངས་པའི་ལུང་པ་ཞིག་ན།  མཁར་མཐོན་པོ་ཞིག་གི་ཁ་ལ་འདུག་སྟེ།  དུང་བུས་དར་ཕྱར་མེ་ཏོག་མང་པོ་ཕྱོགས་མཚམས་སུ་གཏོར་བ་རྨིས་གསུངས།  གསུམ་པ་ས་གནས་ཁྱད་པར་ཅན་གང་དུ་རྟེན་པའི་ཚེ་དུ་བཞུགས་པ་ནི།  གཡས་རུ་མཁར་སྣའི་བྲག་[139]གམ།  ར་གོང་ཡོན་པོ་ལས་སོགས་གྲུབ་གནས་ཐ་དག་ཏུ་ཉམས་ལེན་མཛད་དེ།  བླ་མ་དེ་ཉིད་ཀྱིས་གསུངས་ལས་ཀྱང་།  གྲུབ་ཆེན་གོང་མ་རྣམས་ལ་མོས་གུས་བྱས་པའི་ཐུགས་རྗེས།  ཡིད་ཆེས་ཐག་ཆོད་སྤྲོས་མཐའ་ཆོད་པ་བྱུང་གསུངས་པས།  དེ་ཡང་མི་རྟོག་ཡེ་ཤེས་ཀྱི་བདེ་བ་ཁོང་ནས་ཤར་ཏེ།  བཟུང་འཛིན་མཚན་མའི་ཆུ་རྒྱུན་ཆད་པ་དང་།  གཞི་ལྷུན་གྲུབ་ཀྱི་འོད་གསལ་རྒྱུན་ཆད་མེད་པར་ཤར་བས།  ལམ་སྒྲ་འོད་ཟེར་གསུམ་གྱི་མཚན་མ་རང་སར་གྲོལ་བ་དང་།  མཐར་ཐུག་འབྲས་བུ་སྐུ་གསུམ་མངོན་དུ་གྱུར་བས།  བདེ་ཆེན་བོན་སྐུའི་རང་ས་ཟིན་པ་དང་ཡི་དམ་གཙོ་མཆོག་གི་ཞལ་གཟིགས།  བསྐྱེད་རྫོགས་འཕྲོ་འདུ་རང་སར་གྲོལ།  མྱོང་རྟོགས་ཀྱི་གྲོལ་བ་དཔག་ཏུ་མེད་པ་ཐུགས་ལ་འཁྲུངས།  ཉིད་ཀྱི་མཛད་པའི་བཀའ་བརྟེན་ཡང་།  ཕྱི་ནང་གསང་གསུམ་བསྡུས་ནས་ལག་ལེན་པོད་ཆུང་།  གཟུངས་འདུས།  རྫོགས་ཆེན་སྙན་རྒྱུད་ཀྱི་ལག་ལེན་དམར་ཁྲིད།  དབལ་གསས་ཁྲིག་མ།  རྩ་རླུང་གི་གདམས་པ།  དྲང་དོན་སྣོད་བཅུད་ཀྱི་ཡིག་སྣ།  དོང་སྤྲུགས་ཟླས་ལུང་།  ཞལ་གདམས་མགུར་འབུམ།  གསོལ་འདེབས་མང་དུ་མཛད།  ཨ་ཁྲིད་ཀྱི་གཞུང་རྒྱབ་སྐྱོར།  གདུལ་བྱ་དཔག་མེད་ཅིག་སྨིན་གྲོལ་གྱི་ལམ་ལ་[140]བཀོད།  མཐར་སྐུ་ཚེ་ཡང་བཞི་བཅུ་ཞེ་དགུ་བཞེས་ནས་འདས་ཚུལ་བསྟན་ནོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  ལུང་བསྟན་ཀྱང་སྤྱང་འཕགས་ཀྱི་གནད་བྱང་དྲུག་ཅུ་རྩ་གཅིག་པ་ལས།  སྣང་བ་མདོག་ཅན་གྱི་སྤྲུལ་པ་ལས།  བྲུ་ཤ་རྗེ་བཙུན་བྱ་བ་འབྱུང་།  དེའི་རྒྱུད་འཛིན་གཡུང་དྲུང་སེམས་དཔའ་བཅུ་བཞིས་འགྲོ་བ་འདྲེན།  རྒྱལ་བ་གཡུང་དྲུང་རྗེ་བཙུན་སྨན་བྱེད་རྣམས།  བདེར་གཤེགས་རྣམ་སྤྲུལ་འགྲོ་བའི་དོན་ལ་བྱོན།  འདིའི་ཞབས་ཀྱི་པད་མོ་ལ་སུ་གཏུགས་པ་རྣམས།  སྐྱེ་ཚོགས་ལྔ་ནས་ཐར་པའི་ལམ་ལ་བཀོད།  འབུམ་ཕྲག་གསུམ་གྱི་ཐར་པའི་སྒོ་མོ་ཕྱེད།  ཅེས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  དེར་ཉམས་རྟགས་ཐམས་ཅད་ཤིན་ཏུ་བཟང་ཞིང་།  མི་མ་ཡིན་གྱིས་རྐོ་ལོང་མི་སྡོམ་པར་འདུག  ཐུན་རོགས་གཉིས་ཀྱང་ཕྱིར་བཏོན་ནས།  བླ་མ་རྒྱལ་བ་རང་གི་དྲུག་དུ།  ཞལ་གདམས་རྗེས་གནང་དང་བཅས་པ་ཕོག་པ་ཡིན་གསུངས།  རྒྱལ་བས་ཀྱང་གཅིག་བརྒྱུད་མིན་པས་མི་ངོར་ནོར་ཕྱིར་མི་གཏོང་བར་ཞལ་གྱིས་བཞེས་སོ།  ཡིད་ཆེས་ཐག་ཆོག་རེ་འདོད་ལྡོག་པར་བྱུང་སྟེ།  དེ་ཙམ་ནས་གདམས་སྐོར་འདི་རྣམས་ཀྱི་རེ་འདོད་ཐེ་ཚོམ་གྱི་སྤྲོས་པ་ཐམས་ཅད་སྦ་ཐག་བཅད་པ་[141]ལྟར་གྱུར་ཏེ།  ཚིག་དོན་མ་ལུས་པ་ཐོབ་པ་ལགས་སོ།  དེ་གོང་ཆེར་མ་འཕེལ་བ་ལ།  རྒྱལ་བའི་སྐུ་རིང་ལ།  འདི་ནི་བསྟན་པ་ཉི་ཟེར་བཞིན་དུ་རྒྱས་པར་མཛད་དོ༎  ༈  བླ་མ་དེའི་སློབ་མ་ནི།  ལ་སྟོད་རི་པ་ཤེར་བློའི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་ནི་དོལ་པོ།  གདུང་རུས་སངས།  ཆུང་ནས་དད་འདུན་ཆེ་ཞིང་མི་རྟག་སེམས་བསྐྱེད་སྙིང་རྗེ་རྒྱུད་ལ་ཤར།  དགེ་བ་ལ་མོས་པ་ཞིག་བྱུང་།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  གཅིག་ཆོད་དད་པ་ཤེས་རབ་དང་བྲུ་རྒྱལ་བ་གཡུང་དྲུང་གཉིས་ལ་བཏུགས་ཤིང་།  ཟབ་མོ་རྫོགས་པ་ཆེན་པོ་ཞང་ཞུང་སྙན་རྒྱུད་སྐོར་གསུམ་མན་ངག་དང་བཅས་པ།  བཀའ་ཉམས་གཉིས་ཀ་རྫོགས་པར་ཞུས་སོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  སྟོད་མངའ་རིས་སྐོར་གསུམ།  བར་དབུས་གཙང་རུ་བཞི།  སྨད་མདོ་ཁམས་ཚ་བ་སྒང་ཡན་ཆད།  གནས་ཆེན་རི་ཁྲོད་གྲྭ་ས་གྲུབ་གནས་ཐམས་ཅད་འགྲིམས།  སློབ་མ་ཡང་།  དཔལ་ལྡན་ལ་ཕུག་ཏུ་དགུན་ཚེ་བཞུགས་ནས།  སྤ་ནམ་མཁའ་བཟང་པོ།  དགོན་པོ་ཏུལ་ཁྱུ་རུ་སོས་ཁ་བཞུགས་ནས།  ཁྱུང་པོ་རང་གྲོལ་བླ་མ་[142]རྒྱལ་མཚན།  སེ་སྒོམ་དབུ་རལ་པ་བསམ་གཏན་རྒྱལ་མཚན་ལས་སོགས་བསྟན་པའི་རུ་དར་ཕྱར་བ་མང་ལ་ཧྲག་པ་སྨིན་ནོ།  སྐུ་ཚེ་ཡང་མཐར་ཕྱིན་དུ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  སྐུ་ན་བསྒྲེས་༼བགྲེས་༽དུས་ཀྱང་ཞང་ཞུང་སྙན་རྒྱུད་ལ་འཆད་ཉན་བརྩོན་ཞིང་འོད་གསལ་ལུས་སྦྱོང་།  རྩ་རླུང་ལ་རྒྱུན་མ་ཆད་པར་མཛད་ཅིང་།  རྫོགས་པ་ཆེན་པོ་ཞང་ཞུང་སྙན་རྒྱུད་ལ་གྲུབ་པ་བསྙེམས་པ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  ཕྱི་འཇིག་རྟེན་གྱི་བྱ་བ་དགོས་མེད་རང་སར་དག  ནང་ཉམས་ལེན་རིག་པ་ཤུགས་འབྱུང་རང་སར་གྲོལ།  བར་བཟུང་འཛིན་གཉིས་མེད་རང་རིག་མངོན་དུ་གྱུར།  གནས་ལུགས་འགྱུར་མེད་གདེང་ཆེན་ཁོང་དུ་ཆུད་པ་ལགས་སོ༎  ༈  བླ་མ་དེའི་སློབ་མ་ནི།  ཁྱུང་པོ་རང་གྲོལ་བླ་མ་རྒྱལ་མཚན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  སྐྱེ་བ་འདི་ལ་ཡུལ་ནི་གསེར་རིའི་རུ་རྒྱལ་གྱི་འབུམ་ཚོ་ཚེར་ལུང་ནང་དུ་འཁྲུངས་གདུང་རུས་ཁྱུང་པོ།  དགུང་སྙིང་འབྲུག་ཡིན།  ཡབ་ནི་ཡོན་བདག་ཁྲོ་བོ་བསྲུང་།  ཡུམ་རྒྱལ་ཁྲི་ཟ་བཀྲ་ཤིས་སྐྱིད།  ཁྱུང་སྒོམ་དེ་སངས་རྒྱས་ཞལ་བཞུགས་པའི་དུས་སུ།  ཡིད་ཀྱི་[143]ཁྱེའུ་ཆུང་གིས་བྱིན་གྱིས་རླབས་པ་ཡིན་གསུངས།  མཁས་པ་ཉི་ཤུའི་དུས་སུ་སྙ་ཆེན་ལོ་ཤུ་སྟག་རིང་གིས་བྱིན་གྱིས་བརླབས་པ་ཡིན་གསུངས།  རིག་འཛིན་བརྒྱ་བཅུའི་དུས་སུ་ཚེ་དབང་རིག་འཛིན་གྱིས་བྱིན་གྱིས་རླབས་པ་ཡིན་གསུངས།  བོན་ཆོས་དར་ནུབ་ཀྱི་དུས་སུ་མི་ལ་རས་པ་ཡིན།  བསྟན་པ་བཀའ་གཏེར་རྣམས་སྤེལ་བའི་དུས་སུ།  གཤེན་ཁྲི་སྐྱོང་རྒྱལ་པོ་ཡིན་ནོ།  དེ་རྣམས་ཀྱི་བར་བར་དུ་བོན་ཆོས་ཀྱི་གྲུབ་ཐོབ་མང་པོའི་སྐྱེ་བ་བླངས་ནས།  སྐྱེ་བ་འདིའི་གོང་མ་ཚ་ཉག་བླ་མ་རྒྱལ་མཚན་ཡིན་གསུངས།  དགུང་ལོ་བཅོ་ལྔའི་དུས་སུ་ཉམས་དང་མི་རྟག་པ་སྐྱེས་ནས་རི་བྲོས་སུ་ཤོར་བས།  གཉེན་འབྲེལ་ཀུན་གྱིས་བསྙོན་པ་ཞིག་རེད་ཟེར་ཏེ།  རྒྱལ་བསེན་ཁ་འཆིང་གི་འཁོར་ལོ་མང་པོ་བཏགས།  རིམ་གྲོ་མང་པོ་བྱས་སྐད།  ཁྲོ་བོའི་ཕོ་ཉ་ནས་མ་ཚོགས་ཀྱི་བར་དུ་མ་བསླབ་པར་ཐུགས་ལ་ཤར་རོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  དགུང་ལོ་བཅུ་བདུན་པའི་དུས་སུ།  ལྷ་སུམ་བྱ་བྲལ་གྱི་དྲུང་དུ།  དགེ་བསྙེན་ཞུས་ནས་ཆགས་ཕྱིར་འབྲིང་།  བསྙོན་པ་འདི་སེམས་ཅན་ལ་ཕན་ཐོག་པ་ཞིག་རེད་གསུངས་ནས།  ངོ་སྤྲོད་གནང་།  གཅིག་ཆར་དུ་ངོ་འཕྲོད།  [144]ཉི་ཤུ་རྩ་བཞིའི་དུས་སུ་དབུས་གཙང་གྲྭ་ས་འགྲིམས།  སུམ་སྟོན་གྲགས་པ་བཟང་པོ་དང་།  ཞུ་གཡས་ཡེ་ཤེས་རྒྱལ་མཚན་དང་།  སྤ་དཔལ་ལྡན་བཟང་པོ་ལ་རབ་ཏུ་བྱུང་།  བོན་ཕྱི་ནང་གསང་གསུམ་གྱི་དབང་ལུང་རྫོགས་པར་ཞུས།  རང་བཞིན་གྲོལ་བ་ཐོབ་ནས་བཀའ་ལུང་མན་ངག་ལ་ལོངས་སྤྱོད།  གནས་གངས་རིའི་ཁོང་སིང་དུ།  ཙུ་ར་འོད་ཟེར་རྒྱལ་མཚན་ལ་བོན་གཅོད་ཆེན་ཞུས།  སྨུག་མོ་སྲིད་རྒྱལ་གྱིས་བྱིན་གྱིས་རླབས།  དྲུང་མུ་ཧ་རའི་རྣམ་སྤྲུལ་ཞིག་ཡིན།  ཁྱད་པར་གྲོ་ཤོད་ཀྱི་ས་དགོན་ཏུལ་ཁྱུ་རུ།  ལ་སྟོ་རི་པ་ཤེར་བློའི་དྲུང་དུ།  རྫོགས་པ་ཆེན་པོ་ཞང་ཞུང་སྙན་རྒྱུད་ཞུས།  ཏ་པི་ཧྲི་ཙ་དང་སང་བཞེར་ལོད་པོ་གཉིས་ཀྱིས་ལུང་བསྟན།  ཡེ་མུ་རྒྱུང་དཀར་པོ་དང་།  རྗེ་ལྷ་སྒོམ་དཀར་པོ་གཉིས་ཀྱི་སྐུ་སྐྱེ་བ་ཡིན་གསུངས་སོ།  གངས་སྟ་རྒོ་༼རྟ་སྒོ་༽ཉི་མ་ལུང་དུ་གུ་རུ་ཡོན་ཏན་སེང་གེ་ལ།  རྫོགས་ཆེན་བསྒྲགས་པ་སྐོར་གསུམ།  ཡང་རྩེ་ཀློང་ཆེན་རྣམས་ཞུས།  ཉམས་རྟོགས་ཤིན་ཏུ་བཟང་།  ཉམས་མྱོང་འཕྲུལ་གྱི་མེ་ལོང་ལས།  ལི་ཤུ་སྟག་རིང་ཐུགས་སྲས་ཡིན་པར་བཤད།  རྫོགས་ཆེན་སྒོམ་ཁྲིད་ཀྱི་ཉན་བཤད་ཡང་དེ་པྱིན་ཆད་ནས་དར།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  དགུང་ལོ་སུམ་ཅུ་[145]ནས་བཟུང་སྟེ།  སྟོད་བྱ་རི་གཙུག་ལྡན་མན་ཆོད་ཀྱི།  གནས་ཆེན་རི་ཁྲོད་འགྲིམས།  མཛད་སྤྱོད་བྱ་བྲལ་ཆ་ལུགས་འཛིན།  གྲྭ་ས་ཞུ་གཤེན་སྤ་རྨེའུ་རྣམས་ལ་ཡང་བསྟན་པའི་སྡོང་གྲོགས་སམ་བཀའ་དྲིན་ཆེ།  སྙན་རྫོགས་གཅོད་ཆེན་ཐེག་ཆེན་བོན་གྱི་འཁོར་ལོ་བསྐོར།  བཀའ་སྟེགས་ཀྱིས་རི་ལུང་བཀང་།  སྟོང་ཕྲག་དུ་མ་ལ་སྟོད་སྨད་ཀུན་ཏུ་བོན་གྱི་ཆར་ཆེན་པོ་ཕབས་སོ།  མངའ་རིས་དབུས་གཙང་མདོ་ཁམས་སྟོད་སྨད་ཀུན་ཏུ་མཚན་ཡོངས་སུ་གྲགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  མཚན་མོ་གཟིགས་དུས་རླུང་སེམས་གཅིག་ཏུ་འདྲེས་ནས།  འགྱུར་བ་མེད་པ་དང་།  སྟ་རྒོ་༼རྟ་སྒོ་༽མཚལ་ཐིག་རྗེར་ཞབས་རྗེས་བཞགས་པ་དང་།  ལ་ཕུག་གཟིམས་ཁང་ནས་འཕུར་བ་དང་།  དགོན་པ་སྟག་རི་རོང་དུ་མི་ཡིས་མི་བསད་ནས།  འབྲོང་གིས་མི་བསད་ཟེར་བ་ཐུགས་ཤེས་ཟང་ཐལ་རྣམ་ཤེས་མཁྱེན།  དབུས་གཙང་དུ་ལན་གཉིས་བྱོན།  ཆོས་རྗེ་བློ་བཟང་གྲགས་པ་དང་ཞག་བདུན་དུ་སྒྲོགས་གླེང་མཛད།  ཞེ་ས་མཛད།  མཚལ་གུང་ཐང་གི་ཚེས་བཅུ་འཚོགས་ཐོག་ཏུ།  ཆོས་པ་མཚན་ཉིད་པ་མང་པོས་རྩོད་པ་བྱས་པས།  ཁོང་གིས་རིག་པ་ཁོང་ནས་ཤར་བས་གཅིག་གིས་ཀྱང་ལན་མ་[146]ཐེབས།  འདི་བོན་པོ་མ་རེད་བན་རྒན་ཞིག་རེད།  ད་བཀའ་འབྲེལ་ཞིག་ཞུ་ཆོས་རྗེ་ལ་བཀུར་ཟེར།  བཀའ་བཅུ་བ་ཞིག་གིས་གཙོ་བྱས།  འདིང་ལྷུང་ཁུར་བ་ལྔ་བརྒྱ་དྲུག་བརྒྱ་རེས་ཕྱག་བྱེད་པ་བྱུང་།  མི་ལ་རས་པའི་གྲུབ་གནས་དང་གྲུབ་རྟགས་འགའ་རེ་ངོས་བཟུང་།  བན་དྷེ་མང་པོས་མོས་གུས་ཆུད།  ཆོས་པ་རྣམས་ཀྱང་བོན་ལ་མོས་གུས་སྐྱེས་སོ།  མཚན་ལྡན་ཡེ་ཤེས་རྒྱལ་མཚན་གྱི་དྲུང་དུ།  གབ་མཛོད་སེམས་ལུང་ལས་སོགས་ཞུས་ནས།  གཞན་དོན་དུ་སྤེལ་ལོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  ཡེ་ཤེས་ཀྱི་དབལ་མོ་མ་དང་སྲིང་མོའི་ཚུལ་དུ།  མི་འབྲལ་བར་འཁོར་ནས་བསྟན་པ་སྲུང་།  འབྲེལ་ཚད་དང་གཟིགས་ཚད་ཀྱི་འགྲོ་བ་འདྲེན་པར་ལུང་བསྟན།  ཁྱད་པར་དུ་སེམས་ཕྱོགས་ཀྱི་བོན་ལ་བཀའ་དྲིན་ཆེ།  ཡེ་གཤེན་གཙུག་ཕུད་འོད་ཟེར་ཆ་གཅིག་ཡིན་གསུངས།  བློ་སྦྱོང་དང་དཀའ་སྤྱད་ཀྱི་ཉེར་ལེན་དྲག་པ་ལ་རག་མ་ལུས་ཏེ།  ང་ཡི་རིག་པ་འདི་ལྷ་གཤེན་སྲིད་པའི་དབྱིངས་གྲལ་ནས།  སྒྲིབ་མེད་ཐལ་ལེ་འོང་བ་ཡིན།  མི་ཕྱེད་རྨོངས་པ་མགོ་འཐོམ་ཚོ་ཡིན་པ་ལ།  ཁོ་བོ་བོན་ཆོས་ཀྱི་སྒྲོག་གླེང་རྩོད་པ་མཚར།  འགྲན་ཟླ་འདོད་ན་རང་རང་མ་ཕམ་པ་གྱིས་གསུངས་སོ།  རྣམ་སྤྲུལ་ཡིན་པའི་རྟགས་སུ་སྐུ་གཟི་[147]བརྗིད་དང་ལྡན་ཞིང་།  གཞན་སྣང་ཟིལ་གྱིས་ནོན་པ་དང་།  དུག་ཆེན་གྱི་གསོལ་ཟས་ལན་བདུན་བཏང་ཡང་།  ཉམ་ང་མེད་པར་སྐུ་ངོ་བོ་བཞུགས།  གདུང་ལ་སྐུ་གཟུགས་རིགས་རྟགས་བྱོན་པ་དང་།  གདམས་པ་གསུངས་པའི་དུས།  མེ་ཏོག་གི་ཆར་བབས་པ་དང་།  སྟ་རྒོ་༼རྟ་སྒོ་༽མཚལ་ཐིག་ལས་སོགས་རྣམས་སུ་ཞབས་རྗེས་ཟབ་མོ་འཇོག་པ་དང་།  གྲི་མཚོན་ཕྱག་གིས་གཏུབ་པ་དང་།  གསུང་གིས་ལུང་རིག་གཉིས་ལ་བཤད་བཀྲོལ་ཟད་པ་མེད་པར་མངའ་བ།  ཐུགས་ཀྱིས་གཞན་རྒྱུད་ས་ལེར་མཁྱེན་པས་ཕྱག་མཐིལ་དུ་གཟིགས་པ་དང་འདྲ།  ཡོན་བདག་གི་རུ་བ་དམག་ཆེན་གྱི་མདུན་དུ་མཐུ་བྱིན་གྱིས་བསྒྲིབ་ནུས།  ཐན་ལྟས་མང་པོས་སྐུ་ལ་བསྡོ་བའི་དགྲ་རྐུན་རྣམས་རང་དབང་མེད་པར་དབང་དུ་འདུས།  སྐྱེ་བོ་དྲེགས་པའི་དགྲ་སྡང་མང་པོ་ལ།  སྲུང་མ་མ་བསྒྲུབ་པར་མཐུ་རྟགས་དྲག་ལས་མྱུར།  ཚེ་འདས་ཀྱི་རྣམ་ཤེས་དང་ཞུས་ལེན་ཡིད་ཆེས་པར་མཛད།  གྲུབ་རྟགས་མང་དུ་བསྟན་ནོ།  འབྲེལ་ཚད་དང་གཟིགས་ཚད་ལ་སྨོན་ལམ་ཐེབས་གསུངས།  གདུལ་བྱ་འགྲོ་བ་རང་ཤུགས་ཀྱིས་འདུལ།  མི་མ་ཡིན་གྱི་རྟོག་པ་ཐམས་ཅད་དབང་དུ་འདུས་ནས།  བསྟན་པ་བོན་གྱི་རྒྱལ་མཚན་མཛད་པ་ལགས་སོ།  དེའི་སློབ་[148]མ་ཀར་ཙ་ཡིན༎  ༈  བླ་མ་རྒྱལ་བའི་དེའི་སློབ་མ་ནི།  ཨ་ཐོག་ཡེ་ཤེས་རིན་ཆེན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་ཅིང་།  ཡུལ་དེབན་ས་ཁ།  གདུང་རུས་ཨ་ཐོག  ཆུང་ནས་རིག་པ་བློ་རྩལ་དང་ལྡན་ཅིང་།  སྡེ་སྣོད་ལ་སྦྱངས།  སྟོན་པར་ཐོན།  ཨ་ཐོག་སྟོན་པ་ཡེ་ཤེས་རིན་ཆེན་བྱ་བ།  བྲུ་རྒྱལ་བའི་གསོལ་ཇ་བ་ཁོ་ན་ཡིན།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  བྲུ་རྒྱལ་བའི་ཆགས་ཕྱི་བྱེད་ཀྱིན་ཡོད་དུས།  རྟོགས་ལྡན་གཅིག་ཆོད་དད་པ་ཤེས་རབ་གནམ་མཚོ་བསྐོར་ནས།  བླ་མའི་དྲུང་དུ་མཇལ།  གཅིག་ཆོད་ཀྱི་དྲུང་དུ་སྔར་གྱི་ལོ་རྒྱུས་རྣམས་གསུངས་ཏེ།  བྲུ་རྒྱལ་བས་ཞང་ཞུང་སྙན་རྒྱུད་མན་ངག་ལག་ལེན་རྫོགས་པར་ཞུས།  ཞིབ་པར་གོང་དུ་གསལ།  སློབ་དཔོན་མེ་དབོན་དང་མེ་ཉག་རིན་གྲགས་ཕྱིར་བཏོན་ནས།  ད་འདི་ལ་མི་ཚིག་ཡི་གེའི་ལྷད་མ་ཞུགས་པའི།  གཅིག་བརྒྱུད་གཅིག་ཡོད་པར་གདའ་བས་གསུངས་ནས་ཞུ་གཏུགས་ཡང་ཡང་མཛད་ཀྱིན་གདའ།  བླ་མ་ཡ་ངལ་བ་གདན་ས་བའི་གསུང་ཤོག་གིས་ནང་ནས་མར།  གཅིག་རྒྱུད་ཟབ་མོ་ཁྱེད་ལ་ཡོད།  རྟེན་འབྲེལ་སྒྲིགས་གསུང་པ་བྱུང་པས་ཞུ་བ་ཕུལ།  འོ་ན་དེ་ཙམ་གྱིས་ཐུགས་ཀྱིས་བཞེད་ན།  [149]བརྟག་པ་མང་པོ་ཡོད་ན་ཡང་།  ཁྱེད་ལ་དེ་ཙམ་མི་དགོས།  འོན་ཀྱང་བྱས་ན་བརྟག་པ་བཟང་ན་དེ་ཡིན།  བརྟག་པ་ངན་ན་འུ་རང་དཔོན་སློབ་གཉིས་ཀ་ལ་བཀའ་ཆད་འོང་གསུངས་ནས།  དོ་རེད་འུ་རང་དཔོན་སློབ་གཉིས་མཚན་ལམ་རེ་རྟོགས་གསུངས་པ་ལ།  དེ་ནུབ་གཉིས་ཀས་ཕྱོགས་ཕྱོགས་ནས་མཚན་ལྟས་བཟང་ནས།  ཨ་ཐོག་ལ་གསང་ནས་མན་ངག་གསུངས་གིན་འདུག  ཁོང་གིས་བདག་ལ་ཡང་མན་ངག་གནང་དུ་རུང་ལགས་སམ་ཞུ་བ་ཕུལ་བས།  དད་ཤེས་ན་རེ།  ཡོད་པ་བཀའ་རྒྱུད་ཀྱི་སྐོར་ན་ཡོད་དེ།  ཁོ་ལས་ལྡན་ཞིག་འདུག  བཀའ་སྐྱོང་གིས་ལུང་སྟོན་ཡང་བྱུང་།  ད་ངས་གཅིག་རྒྱུད་ཡིན་པས་བཤད་དུ་མི་འདོད་རྒྱལ་བས་ཤོད་གསུངས་ནས།  ང་ཨ་ཐོག་ལ་ཡོད་པ་ཡིན།  མན་ངག་ཁྱད་པར་ཅན་གནང་བར་གདའ་འོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གནས་ཚ་བ་སྒང་སྟོད་དུ་བཞུགས།  ཀེང་ཙེ་ལ་བསྒྲུབས་པ་སོང་བས་ཤེས་རབ་རྒྱས་ནས་མཁས་པར་བློ་སྦྱངས།  སློབ་དཔོན་ཀར་ཚ་བསོད་ནམས་བློ་གྲོས་ཨ་ཐོག་དང་མཇལ་དུས།  དགུང་ལོ་བརྒྱ་དང་བཅུ་སོང་བ་དང་མཇལ།  སྐུ་གཟུགས་ཆུང་ངེ་བ།  ན་བཟའ་རས་ཀྱི་བེག་ཙེ་རེ་མནབས་པ།  གསོལ་ཟས་སུ་ཨབ་[150]སྣོ་ཆང་པ་རེ་དང་།  འོ་མ་སྐོལ་བ་ཞལ་ཆུང་རེས།  ཞག་སྐོར་ལ་གསོལ་ཟས་དེས་ཆོག་གི་འདུག་གསུངས།  ཞལ་ཚ་ནས་འས་འོལ་མི་ཆགས་ཏེ།  སློབ་དཔོན་དཀར་ཙ་ལོ་ལྔ་བཞུགས་ནས་ཁྱེད་ལ་ལུང་སྟོན་བྱུང་བས།  གཞན་སུ་ལ་ཡང་བསྟན་པ་མེད་གསུངས་ནས།  རྫོགས་པ་ཆེན་པོ་ཞང་ཞུང་སྙན་རྒྱུད་སྔགས་བཀའ་ཉམས་ལག་ལེན་མན་ངག་ཀུན་ཐོབ་ནས།  ཁྱོད་ལས་ཅན་ཞིག་འདུག་གི  བཀའ་སྐྱོང་རྒྱལ་པོ་སྨན་མོ་གཉིས་དང་།  ཕྱི་ནར་འགྲོ་བར་འདུག་ཅིང་།  སྡོང་གྲོགས་ཁོ་ན་བྱེད་པར་འདུག་གསུངས།  མཆོག་དང་ཐུན་མོང་གི་དངོས་གྲུབ་དུ་མ་བསྙེམས་སོ།  བརྟེན་པའི་ཚེ་ནི་བརྒྱ་དང་ཉི་ཤུ་བཞུགས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  འབྱུང་བ་བཞི་ལས་སུ་རུང་བའི་རྟགས་དུ་མ་མངའ་བ་དང་།  རྩ་ཐིག་རླུང་གསུམ་ལ་མངའ་བསྙེམས།  ལས་ལྡན་གྱི་ཕྱག་རྒྱ་མ་བསྟེན་ནས།  ཉམས་རྟོགས་ཀྱིས་རྩལ་དང་ལྡན་པས།  མཆོག་དང་ཐུན་མོང་གི་དངོས་གྲུབ་བསྙེམས་པ་ལགས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མའི་ཞལ་ནས།  གཅིག་རྒྱུད་འདི་རྒྱུན་ཆད་པར་མི་སྲིད་ཀྱི།  བཀའ་སྐྱོང་གིས་ལུང་སྟོན་འོང་གི  དེ་ལ་སྟོན་ཅིག་སྐྱེས་བུ་ཁྱོད།  མི་ངོ་ནོར་ཕྱིར་མ་[151]བསྟན་གསུངས་ནས།  བཀའ་རྒྱ་དམ་པོ་ས་མ་ཡ།  རྒྱས་བས་གཅིག་རྒྱུད་བཏབ་པས།  ཨ་ཐོག་འཁོར་འདས་ཕྱེ་ཆུ་འདྲེས།  བོན་ཉིད་མ་དང་མཇལ།  སྤྲོས་པའི་མཚན་མ་ལས་འདས་སོ།  ཨུ་ཡ།  མིས་ནི་ཅི་ཟེར་གང་ཟེར་ཡང་།  དྲིན་ཅན་གཉིས་པོ་བཀའ་དྲིན་ཆེ།  ཀར་ཚ་ཁྱོད་ལ་གདམས་སོ་ཨང་།  ཨག་ཐམ།  རྒྱ་རྒྱ་རྒྱ།  ཨུ་ཏྲ་སིག།  ༈  བླ་མ་དེའི་སློབ་མ་ནི།  སློབ་དཔོན་ཀར་ཙ་བསོད་ནམས་བློ་གྲོས་ཀྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡུལ་ནི་མདོ་སྨད་ཀྱི་གྱོད་དུ་བྱ་བ།  གདུང་རུས་ཀར་ཚ་ཡིན།  ཡབ་ཁྲོ་བོ་ཡག་དང་།  ཡུམ་ཕག་མོ་དར་བྱ་བའི་སྲས་སུ་འཁྲུངས།  སྐུ་མཆེད་ལྔ་ཡོད་པའི་དང་འོག་མར་གྲགས་ཏེ།  བྲིས་ཀློག་མ་བསླབ་པར་མཁྱེན་ཞིང་།  མོ་དང་སྨན་དཔྱད་ལས་སོགས་རྒྱུ་ཐ་སྙད་ཀྱི་བོན་ལ་མཁས་པ།  དགུང་ལོ་བཅུ་གཅིག་པ་ལ་ཁབ་བཞེས་ནས།  ཕོ་རྒོད་ཅིང་རྩལ་དྲག་སྟེ།  མ་རུང་བའི་སྤྱོད་པ་འགའ་ཟུང་མཛད་པས།  མཚན་གྱོད་རུ་ཆགས།  དེ་ནས་ཕྲལ་སྤྱོད་ལ་སྐྱོ་བ་སྐྱེས།  དབལ་གསས་ཁྱུང་ནག་ལ་འབུམ་ཚོ་སུམ་ཅུ་སོ་བདུན་བསྐྱལ།  རྒྱའི་བོང་དྲེལ་ལས་སོགས་པའི་སྡེ་བརྒྱད་རྣམས་ཀྱིས་བཀའ་ཉན་ཅིང་།  བྱིན་རླབས་ཐོབ་པ་[152]ཙམ་གྱིས་ནད་དང་གདོན་སེལ་བ་དང་།  འཇིག་རྟེན་ལ་སྐྱོ་ཤས་སྐྱེ་བ།  རྨི་ལམ་ཐལ་ཐོལ་སྨྲས་པ་ལམ་དུ་འགྲོ་ཞིང་།  ཁོང་གིས་སྟོན་ཁ་ཞིག་མཚན་ལ་གཡག་བརྐུས་པས།  ཆུ་འགོ་ཞིག་ཏུ་བཤས།  དེ་ནུབ་གཡག་གི་ལྤགས་པ་གྱོན་ནས་བཞུགས།  ཚེ་དབང་གི་ལུང་བསྟན་ནས།  ཁྱོད་ཐེག་ཆེན་བོན་གྱིས་འགྲོ་བ་མི་འདྲེན་པར།  སེམས་ཅན་རེ་རེ་ཙམ་ཐར་པར་དྲོངས་པས་ཅི་ལ་ཕན་གསུངས།  སྔ་གྲོ་རྗེས་གཅོད་མི་གཉིས་ཀྱིས།  གྱོད་དུར་ཡིན་ནམ་ཟེར་གྱིན་སྐྲག་ཅིང་ཕྱིན་པས།  དེ་སྔ་ཡིན་ན་འཁོར་གསུམ་བཏགས་འཁྲུགས་ཏུ་འོང་སྟེ།  ཞལ་འཛུམ་པར་མཛད་ནས།  ཁྱེད་རང་ཁྱེར་ལ་སོང་གསུངས།  དེ་མན་རི་བྲོས་འགའ་མཛད་ཅིང་།  ནུབ་ཅིག་ཉམས་སྣང་ལ།  རྒྱུད་པའི་རྩ་བ་ཀུན་བཟང་ཐུགས་རྗེ་ཅན་ཡིན་ཟེར་བའི།  ལྷ་དཀར་པོ་གཅིག་རེས་གསལ་རེས་མི་གསལ་བ་ཞིག་གིས།  འཕོ་བ་ཡེ་ཤེས་ཟང་ཐལ་དང་།  བསྔོ་བ་ཡོན་བཤད་དང་བཅས་པ་གནང་།  ཐུགས་ལ་ཆགས་ནས་ཡི་གེ་རིས་སུ་ད་ལྟ་ཡང་བཞུགས་སོ།  ཁྱད་པར་དེ་དུས་སྒྲ་འོད་ཟེར་གསུམ་ལས་སོགས་པའི་རྟགས་རྣམས་ཤར་ཏེ།  ངོ་འཕྲོད་གསུངས།  བླ་མ་དེ་ནི་རྟེན་སྐྱེ་བོར་བཞུགས་ཀྱང་།  ཡོན་ཏན་མ་ལུས་རྫོགས་པའི་གང་ཟག་ཏུ་གདའ་འོ།  གཉིས་པ་ལས་[153]འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  མདོ་སྨད་ཀྱི་ཨ་ཤག་བསོད་ནམས་རྒྱལ་མཚན་ལ།  རྫོགས་པ་ཆེན་པོ་ཨ་ཁྲིད་ཞུས།  རྟོགས་ལྡན་སྐྱང་ཚེ་ལ་དྲི་མེད་ལྷན་སྐྱེས་ཞུས།  ཚུལ་ཁྲིམས་འོད་ཟེར་ལ་ཤར་བའི་དོན་འགྲེལ་ཞུས།  རག་ཤི་ཡེ་ཤེས་རྒྱལ་མཚན་ལ་དྲུང་མུའི་བོན་གཅོད་ཞུས།  ཁྱད་པར་ཞང་ཞུང་སྙན་རྒྱུད་སྤྱིར་ལུང་ཡོད་ཟེར་ཚད་ལ་བཏུགས་ཤིང་།  ཁྱད་པར་བྱང་རྒྱུད་ཀྱི་སློབ་དཔོན་སྨོན་ལམ་བློ་གྲོས་ཀྱི་སློབ་མ།  འབྲོང་ཚ་རྟོགས་ལྡན་དང་མུ་ལྷོ་བ་ཡེ་ཤེས་རིན་ཆེན་གྱི་སློབ་མ་རོང་པོ་ཚུལ་ཁྲིམས་རྒྱལ་མཚན་གཉིས་ལ།  མ་བུ་ཆ་ལག་ཚང་མར་ཞུས་ཤིང་།  ལྷོ་རྒྱུད་ཀྱི་གཅིག་ཆོད་དད་ཤེས་སློབ་མ།  ཐོ་ལ་ཤེས་རབ་དཔལ་དང་།  ཡེ་ཤེས་སྦྱིན་རྒྱལ་གཉིས་ལ་ཞུས།  ལ་སྟོད་རི་པ་ཤེར་བློའི་སློབ་མ།  ཁྱུང་པོ་རང་གྲོལ་བསེ་སྒོམ་དབུ་རལ་པ།  དེ་གཉིས་ལ་ཡང་ལག་ལེན་དམར་ཁྲིད་དང་བཅས་པ་ཞུས་ཤིང་།  ཁྱད་པར་དགོས་སུ་གཅིག་ཆོད་དད་ཤེས་ལ།  བྲུ་རྒྱལ་བ་རིན་པོ་ཆེས།  སྙན་རྒྱུད་གཡེར་པོ་ཆེ་དང་བཅས་པ་ཞུས་དུས།  ཨ་ཐོག་སྟོན་པ་གསོལ་ཇ་བ་ལ་ཡོད་པ་ལ།  མན་ངག་བྱིན་པོ་གནང་།  གཅིག་རྒྱུད་མ་གནང་།  རྗེས་སུ་ནན་བསྐྱེད་ནས་ཞུས་པས།  [154]དད་ཤེ་ན་རེ།  བཀའ་སྐྱོང་གིས་ལུང་སྟོན་ཡང་བྱུང་།  ལས་ལྡན་ཞིག་དང་གདའ་བས།  བདག་གིས་བསྟན་དུ་མི་ཉན་ཁྱེད་ཀྱིས་གནང་བར་ཞུ་གསུངས་ནས།  རྒྱལ་བ་རིན་པོ་ཆེས་ང་ལ་གནང་པས།  ད་ཁྱོད་ལ་གཏད་དོ་གསུངས་ནས་གནང་ངོ་།  ཨ་ཐོག་ཞལ་ཚ་ནས།  ཆེར་དྲུང་དུ་མི་ཆགས་ཏེ།  སྔོན་གྱིས་སྨོན་ལམ་འཛོམས་འཕྲོ་ལེགས་ཤིང་།  ལོ་ལྔ་ལ་ཞང་ཞུང་སྙན་རྒྱུད་སྔགས་སེམས་ཐམས་ཅད་ཀྱི་ག་དར་བཅད།  ཨ་ཐོག་གཙོ་རུ་མཛད་དོ།  སྒྲོས་འདོགས་མ་ལུས་ཆོད་གསུངས།  སློབ་དཔོན་དེ་ནི་ཞང་ཞུང་སྙན་རྒྱུད་ལ་མཁས་ཤིང་གྲུབ་པ་བསྙེམས་པར་ཐག་ཆོད་དོ།  ཁུ་བྱུག་པའི་སློབ་མ་མཐའ་བཞི་མ་ཡ་བ་དང་།  ཀ་གདམས་ཡེ་ཤེས་འོད་ཟེར་གཉིས་ལ་ཁྲིམས་མནོས།  མཚན་བསོད་ནམས་བློ་གྲོས་སུ་བཏགས།  ཚུལ་ཁྲིམས་ཉམས་ཆག་མེད།  དག་པ་དྲང་སྲོང་གི་བསླབ་པ་མནོས་ནས་བཙུན་པར་ཐག་ཆོད་དོ།  ལྟ་སྤྱོད་མཐུན་པའི་གང་ཟག་ཏུ་གདའ་འོ།  གསུམ་པ་ས་གནས་ཁྱད་པར་ཅན་གང་དུ་བཞུགས་པ་ནི།  གྲྭ་ས་གྲུབ་གནས་ཐ་དག་ཏུ།  དཀའ་སྤྱད་ཀྱི་འཕྲང་ལ་བཤར་བས།  ས་གསོལ་བར་གྲགས་ཤིང་།  སྒོམ་ཡེངས་མེད་དང་འབྲེལ་བས།  དུས་རྟག་ཏུ་ལྟ་སྟངས་ལས་མི་གཡོ་ཞིང་།  ཆུའོ་༼ཆུ་བོ་༽རྒྱུན་གྱི་རྣལ་[155]འབྱོར་བར་གྲགས་སོ།  སྟོད་སྨད་ཀུན་ཏུ་ཐེག་ཆེན་བོན་གྱི་འཁོར་ལོ་བསྐོར།  བོན་སྒོམ་པ་བརྒྱ་ཕྲག་དུ་མས་བསྐོར་བ་དང་།  ནམ་མཁའི་བྱ་ལ་ཁྲིད་ཐེབས།  ཉིད་ཀྱིས་མཛད་པའི་བཀའ་བརྟེན།  སྐྱབས་འགྲོ་སེམས་བསྐྱེད་ཀྱི་འགྲེལ་བཤད།  དོན་འགྲེལ་གྱི་འཆད་ཉན་གཉེར་སྤྱོད།  སྙན་རྒྱུད་ཀྱི་གནས་འགྱུའི་ཡིག་སྣ།  འགུར་མ་ལས་སོགས་མང་ངོ་།  སློབ་མ་ཡང་སྟོན་སྨད་ཀུན་ཏུ་བསམ་དུ་མེད་ཅིང་།  ཁྱད་པར་འགྲོ་བ་ལ་ཕན་ཐོགས་པ་བོན་སྟོན་ནུས་པའི།  སློབ་མ་ཡང་འགའ་ཟུང་སྨིན་ནོ།  སྤ་བསྟན་རྒྱལ་བཟང་པོ་ལ།  སྔགས་བཀའ་ཉམས་ཕྱག་ལེན་མན་ངག་དང་།  གཅིག་རྒྱུད་ལས་སོགས་རྫོགས་པར་གནང་བ་ལགས་སོ།  སྐུ་ཚེ་ཡང་མཐར་ཕྱིན།  དགུང་ལོ་བདུན་ཅུ་བཞེས་དུས།  ངའི་ལུས་རྒྱ་གྲོལ་བ་ཇོ་བོ་གཟེ་རྒྱལ་ཡིན་པས།  གསོལ་འདེབས་ཆས་ཁ་དང་།  མེ་ཤིང་ཚགས་ཀྱིས།  གནས་དེར་སྙོག་པ་ཡིན་གསུངས།  ཕེབས་པས་ད་རྒད་པོ་ང་ཡང་བློ་བདེ།  རང་དོན་དུ་བསྒྲུབས།  གཞན་དོན་དུ་བསྟན།  ཁྱད་པར་ཞང་ཞུང་སྙན་རྒྱུད་ཀྱི་བླ་མ་འགས་བྱིན་གྱིས་རླབས།  འགྲོ་བ་ལ་ཡང་ཕན་ཐོགས་མང་དུ་བྱུང་།  ཁྲིད་ཚར་གསུམ་ཐོབ་པ་ལ།  ངན་སོང་མེད།  བཀའ་འབྲེལ་རེ་ཐོབ་པས་ཀྱང་སྒྲིབ་པ་སྣ་རེ་[156]འབྱང་།  ད་ཡང་སྐྱེ་བ་གཅིག་ལེན།  དེ་ནས་ཕྱིར་མི་ལྡོག  ངའི་རུས་པ་མེ་ལ་བཞུ་ཡང་རྟགས་མི་ཡོང་གསུངས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  འབྱུང་བ་ལ་དབང་ཐོབ་པས།  སྐུ་ལུས་གཞོན་ཤས་ཆེ་ཞིང་ཆུ་ལ་མི་བྱིང་བ།  ཞབས་རྗེས་བཞག་ཅིང་རྩ་རླུང་གི་གནས་ཚུལ་མངོན་དུ་གཟིགས་པ།  མཁྱེན་པ་མ་བསྒྲིབ་པར་མངའ་ཞིང་།  སྨུག་མོ་དང་རྒྱལ་པོ་དང་སྨན་མོ་ལས་སོགས་པས་བཀའི་བྱ་ར་མཛད་པ།  གྲུབ་རྟགས་དཔག་ཏུ་མེད་པར་མངའ་བའི་སྐྱེས་བུར་གདའ་འོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  ཨ་ཐོག་སྟོན་པ་ཡེ་ཤེས་རིན་ཆེན་གྱིས་གཅིག་རྒྱུད་ཀྱི་གདམས་པ་བཏབ་པས།  ཞག་གསུམ་ནས་སྤྲོས་པའི་མཚན་མ་དང་བྲལ།  འཛིན་པའི་མདུད་པ་ལས་གྲོལ།  བདག་མེད་ཆེན་པོའི་དོན་རྟོགས་པ་ལགས་སོ༎  ༈  བླ་མ་དེའི་སློབ་མ་སྤྲུལ་སྐུ་བསྟན་རྒྱལ་བཟང་པོའི་ལོ་རྒྱུས་ལ་ལྔ།  དང་པོ་སེམས་ཅན་དོན་དུ་སྐྱེ་བ་བཞེས་པ་ཡབ་དང་ཡུམ་གྱི་ལོ་རྒྱུས་ནི།  ཡབ་སྤ་ཉི་དཔལ་བཟང་པོ།  ཡུམ་དཔོས་གསས་ལྕམ་མོ་ནམ་མཁའ་ཁྱེ་འདྲེན་གཉིས་ལ།  སྲས་ལྕམ་འགའ་འཁྲུངས་པའི་ཆུང་ཤོས་ཡིན།  ཁོང་འཁྲུངས་པའི་དུས་སུ་ཡང་།  ཡབ་ཡུམ་ལས་སོགས་མཚན་[157]ལྟས་བཟང་པོ་དཔག་ཏུ་མེད་པར་མངའ་བ་ནི།  རྣམ་ཐར་རྒྱས་པའི་ནང་དུ་གསལ་ལོ།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  བླ་མ་གཞན་རྣམས་རྣམ་ཐར་རྒྱས་པར་ཞིབ་ཅིང་།  ཁྱད་པར་གདམས་པ་རིན་པོ་ཆེ་འདི།  དོན་ལྡན་གྱི་རྣལ་འབྱོར་ཀར་ཚ་བསོད་ནམས་བློ་གྲོས་ཀྱིས་མེ་རི་དང་སྙན་རྒྱུད་རྒྱས་འབྲིང་བསྡུས་གསུམ།  རྩ་རླུང་ཕྱག་ལེན་དང་བཅས་པ།  ལོ་འཁོར་བ་གཅིག་གི་བར་དུ་རྫོགས་པར་ཞུས་རྟིང་།  བླ་མའི་གསུངས་ནས།  གདམས་པ་རིན་པོ་ཆེ་འདི་ལ་གཅིག་རྒྱུད་ཁྱད་པར་ཅན་གཅིག་ཡོད་པ་འདི།  བྲུ་རྒྱལ་བ་རིན་པོ་ཆེའི་དྲུང་དུ་གཅིག་ཆོད་དད་ཤེས་ཀྱིས་ཕུལ།  རྒྱལ་བ་ལ་ཨ་ཐོག་ཡེ་ཤེས་རིན་ཆེན་གྱིས་ཞུས།  བདག་ལ་ཡང་སྨུག་མོས་ལུང་སྟོན་ཅིག་བྱུང་སྟེ།  བླ་མ་དེ་ལ་དཀའ་ཚགས་དུ་མའི་སྒོ་ནས་ཞུས་ཀྱང་།  སྔ་ཐབས་རྩིས་རྩིས་མཛད་ནས་མ་གནང་།  རྗེས་སུ་ནན་སྐྱེད་པས་རྫོགས་པར་གནང་།  ད་ཁྱོད་སྤྱིར་བསྟན་པའི་བདག་པོར་གདའ་ཞིང་།  ཁྱད་པར་སྤྲུལ་པའི་སྐུ་འགྲོ་དོན་ལ་བྱོན་པ་ཡིན་པས།  མཚན་ལྟས་ལས་སོགས་པ་བརྟག་མི་དགོས།  འོན་ཀྱང་མན་ངག་བཀའ་སྲོལ་དུ་གདའ་བས།  འུ་རང་དཔོན་སློབ་གཉིས་ཀས་བརྟག་པ་[158]རེ་མཛད་པ་ཞུ་གསུངས་ནས།  བརྟགས་པས།  རིན་པོ་ཆེའི་རི་ལ་ནམ་མཁའ་ལ་གཞའ་ཚོན་ཟུག་པ་དང་།  དངོས་གྲུབ་ཀྱི་ཞལ་ཟས་སྣ་ཚོགས་གསོལ་བ་རྨིས་གསུངས།  ཀར་ཚས་བདག་གིས་ཁྱེད་ལ་དུང་དཀར་གཅིག་ཕུལ་བས།  དེར་ཕྱོགས་བཞིར་ཁ་ལྟས་ནས་འབུད་ཀྱིན་འདུག་ཙམ་ན།  སྒྲས་གནམ་ས་འབེར་བ་ལྟ་བུ་རྨིས།  མན་ངག་འདིའི་བདག་པོ་ཁྱེད་རང་གདའ་གསུང་ནས་གནང་བས།  རྩ་རླུང་གཅིག་རྒྱུད་དང་བཅས་པའི་སྒྲོས་འདོགས་ཆོད་དོ།  ཡང་རྒྱ་སྒོམ་བསྟན་བཟང་ལ་ཡང་མེ་རི་དང་།  ཁྱད་པར་ཕྱི་ལྟ་བ་སྤྱི་གཅོད་མ་བུ་ཆ་ལག་དང་བཅས་པ།  བྱང་རྒྱུད་ནས་རྒྱུད་དེ་མཁས་པ་ཏྲེ་སྟོན་རྒྱལ་མཚན་དཔལ་གྱིས།  ཕྱག་ལེན་གྱི་ལུགས་ལ་སྒྲོས་འདོགས་བཅད་པས།  མན་ངག་འདིའི་སྐོར་ལ་ཐེ་ཚོམ་དང་སོམ་ཉི་མེད་གསུངས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་ན།  གནས་ས་རི་ཁུད་བདེ་སྒང་།  རྗེ་རི་བོན་ཕུག  དབལ་རོང་གངས་རི་མཚོ་གསུམ་ལས་སོགས་ལ།  སྙོམས་ལས་དང་གཡེང་བ་དོར་ཏེ།  བསྒྲུབ་པའི་རྒྱལ་མཚན་ལེགས་པར་བཙུགས་སོ།  རྟག་འཛིན་སུན་འབྱིན་འདའ་ཚུལ་བསྟན་པའི་ཚེ།  བདེ་སྒང་གནས་སུ་འབྱུང་འབྲལ་བསྙུང་བའི་དུས།  ཁྲོ་སྐྱོང་རྒྱལ་པོ་ཡིན་ཟེར་བའི་རས་ཀྱི་ཕོད་[159]ཀ་གོན་བ་ཞིག་གིས།  འདིར་སྐུ་འོ་རྒྱལ་བ་དང་འདུལ་བའི་ཞིང་ཁམས་ཆུང་བར་འདུག་པས།  རྟག་གཟིགས་ཀྱི་ཡུལ་དུ་གསས་བོན་ཁྲོ་རྒྱལ་གྱི་སྲས་སུ་སྐྱེ་བ་བཞེས་ནས་འགྲོ་དོན་རྒྱ་ཆེ་བར་ཡོད་དེར་བྱོན་པར་ཞུ་ཟེར་བ་ལ།  དེ་ལ་ངས་ད་རུང་འདི་ནས་གསོལ་དབོན་པོ་ལས་སོགས།  བུ་སློབ་རྣམས་ལ་ཁ་ལག་མ་འཕྲོད་ཡོད་གསུངས་ནས།  ཞལ་ལེན་མ་བྱས་གསུངས།  ཡང་དེ་ནས་ཞག་ཡ་ཟུང་ནས་བསྙུང་བ་ཐུ་རུ་སོང་ནས།  འཁོར་པ་ཀུན་གྱིས་ཞུ་བ་ཕུལ་ནས།  རིམ་གྲོ་གདན་བཤམས་ལས་སོགས་མཛད་པའི་ཞུ་བ་ཕུལ་བ།  རིན་པོ་ཆེའི་ཞལ་ནས།  ད་རིམ་གྲོ་ལས་སོགས་བྱས་རུང་མི་ཐུབ་པར་ཡོད་དོ།  མདང་ཡང་ཁྲོ་སྐྱོང་རྒྱལ་པོ་ཡིན་ཟེར་བའི་རས་གོས་གྱོན་པ་དབུ་ལ་རས་ཐོད་བཅིངས་པ་ཞིག་བྱུང་ནས།  ཅིས་ཀྱང་རྟག་གཟིགས་སུ་བྱོན་པར་ཞུ་ཟེར་ནས།  ནན་བསྐྱེད་པར་བྱུང་བ་ལ།  བདག་གིས་ཀྱང་ད་གདུལ་བྱ་རྒྱ་ཆེ་ན་ཅི་དྲག་བྱ་གསུངས་པས།  ད་རིམ་གྲོས་མི་བཟློག་པ་འདྲ་གསུངས་སོ།  དེ་ལ་འཁོར་རྣམས་ཀྱིས་གདུང་བའི་མྱ་ངན་ཆོ་ངེས་བཀང་།  མྱ་ངན་འཕྲོ་བཅད་ནས་ཀུན་གྱིས་ཞུས་པས།  ཁྱེད་མི་རྟག་པ་མྱ་ངན་ལས་འདས་ཤུལ་དུ།  བདག་ཅག་བུ་སློབ་རྣམས་ཀྱི་གསོལ་བ་གང་དུ་འདེབས་ཞུས་པ་[160]ལ།  རིན་པོ་ཆེའི་ཞལ་ནས།  ང་འདི་ནས་སྐྱེ་བ་བརྗེས་ནས།  རྟག་གཟིགས་སུ་གསས་བོན་ཁྲོ་རྒྱལ་གྱི་སྲས་སུ་སྐུ་འཁྲུངས་ནས།  གདུལ་བྱ་རྒྱ་ཆེན་པོ་ཡོང་།  དེ་ནས་སྐྱེ་བ་མི་ལེན་གསུངས།  ཁྱེད་རང་ཚོས་རྟག་གཟིགས་སུ་གསོལ་བ་ཐོབ་ཅིག་གསུངས་སོ།  དེར་གཅེན་པོ་ཟླ་རྒྱལ་བཟང་པོས་ད་ཐུགས་དམ་བཟུང་རན་གདའ་གསུངས་པ་ལ།  རིན་པོ་ཆེའི་ཞལ་ནས།  ང་ལྟ་སྒོམ་པ་ཆེན་པོ་ཞིག་ལ་དེ་འདྲ་གསུངས་མི་དགོས་གསུངས་ནས།  མཉམ་བཞག་གི་ངང་ལ་སྐུ་སྐྱེ་མེད་ཀློང་དུ་ཐིམས་སོ།  སྤྲུལ་སྐུ་ཡིན་པའི་རྟགས་སུ།  མེ་ཏོག་ཆར་བབས་གཞའ་ཚོན་འོད་ཀྱང་ཤར།  མི་མ་ཡིན་དང་ལྷ་ཀླུ་རིག་ཅན་རྣམས་ཀྱིས་གདུང་དབྱངས་ཀྱི་བར་སྣང་སྒྲ་ཡིས་གང་།  ཕྱི་རབས་ཡིད་ཆེས་སྨོན་ལམ་ནུས་མཐུ་ཡིས།  སྐྱེ་མེད་ཨ་དང་རིང་བསྲེལ་གྲངས་མེད་བཞག་གོ  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  མགྲིན་པ་ལོངས་སྤྱོད་རྩ་མདུད་གྲོལ་བས།  ཉིད་ཀྱིས་མཛད་པའི་བཀའ་བརྟེན་ཡང་།  བསྟན་པའི་རྣམ་བཤད་དང་དར་རྒྱས་གསལ་སྒྲོན།  གསང་སྔགས་རྒྱུད་འདེབས་ཆེན་མོ།  ཡི་དམ་སྤྱི་བསྐུལ།  ཕྱི་ནང་གསང་གསུམ་གྱི་ཚོགས་བསྐང་ལས་སོགས་པ་བསམ་ལས་འདས་སོ།  གྲུབ་རྟགས་བསམ་གྱིས་མི་ཁྱབ་སྟེ།  [161]སྐྱེ་བ་འདི་ཡི་ཡང་གོང་ན་ཀོང་ཚ་བཀྲ་དར་ཡིན་གསུངས།  དེ་ནས་འབྲི་གོང་གདན་སར་ཆོས་རྗེ་དོན་གྲུབ་རྒྱལ་པོ་ཡིན་གསུངས།  གཞན་བོན་ཆོས་ཀྱི་གྲུབ་ཐོབ་མང་པོའི་སྐྱེ་བ་བླངས་གསུངས།  དེ་ལས་སོགས་ཏེ།  སྔ་ཕྱི་མ་སྒྲིབ་པར་མཁྱེན་པ་དང་།  ཏེ་ཙེ་༼ཚེ་༽ལ་བྱ་རྒྱལ་རྒོད་དུ་སྤྲུལ་ནས་བསྐོར་བ་དང་།  མ་པང་གི་ཁྲུས་སྒོར་ཞབས་བཞག་སར་པད་མ་བརྡོལ་ཞིང་འཇའ་ཚོན་གྱི་ཀ་བ་ཟུག་པ་དང་།  དབལ་རོང་དུ་ས་བདག་གཏོར་སྐྱོང་མའི་རྩེ་ལ་རྫུ་འཕྲུལ་གྱི་ཞབས་ཀྱིས་ཕྱིན་ཏེ།  བྲག་ལ་བཀའ་རྟགས་ཀྱི་དར་ཅོག་བཙུགས་པ་དང་།  ཡི་དམ་ཕྱི་ནང་གི་ཞལ་གཟིགས་ལས་སོགས་གྲངས་ལས་འདས་སོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  ཀར་ཚས་ངོ་སྤྲོད་མཛད་པའི་ཚེ།  གང་ཤར་གནས་ལུགས་ཀྱི་རང་སྒོ་དག་ནས།  ཡུལ་མེད་དུ་རང་ངོ་ཤེས་ཏེ།  བློ་སྒོམ་རང་སར་ཞིག་ནས།  སྒོམ་མེད་ཆེན་པོ་མངོན་དུ་ཐོབ་པ་ལགས་སོ༎  ༈  བླ་མ་དེའི་སློབ་མ་ཡང་ཡིན་ལ།  ཀར་ཚ་བསོད་ནམས་བློ་གྲོས་ལ་སྤ་བསྟན་རྒྱལ་བཟང་པོ་དང་།  སློབ་དཔོན་ཁྲོ་བོ་རྒྱལ་མཚན་གཉིས་པོས།  སྙན་རྒྱུད་མཉམ་པོར་ཞུས་པའི།  སློབ་དཔོན་ཁྲོ་བོ་རྒྱལ་མཚན་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་[162]ཡུམ་གྱི་ལོ་རྒྱུས་ནི།  ཡབ་དབང་ཆེན་སྐྱབས།  ཡུམ་དཔལ་ལྡན་མིང་འདྲེན་དང་གཉིས་ལ།  སྲས་གསུམ་འཁྲུངས་པའི་བར་པ་ཡིན།  གདུང་རུས་སྐྱི་ཡིན།  ཆུང་ངུན་ནས་རབ་ཏུ་བྱུང་།  བོན་ཕྱི་ནང་གསང་གསུམ་ལ་བློ་རྩལ་སྦྱངས།  ཤེས་རབ་མེ་འབར་བ་བཞིན་བྱུང་ནས།  གླན་སྟོན་བསོད་ནམས་རྒྱལ་མཚན་གྱིས་ཞལ་ནས་ཀྱང་།  འདི་ཤེས་རབ་མེ་འབར་འདུག་པས།  འདིའི་མིང་ལ་ཁྲོ་རྒྱལ་མེ་འབར་དུ་ཐོགས་གསུངས་སྡེ་སྣོད་གྱི་བོན་ལ་བསྟན་པ་བོན་གྱི་ཀླད་དོན།  བོན་སྒོ་གསལ་བྱེད།  གབ་མཛོད་ས་གསུམ་ལས་སོགས་སྡེ་སྣོད་ཐམས་ཅད་ཐུགས་སུ་ཆུད་ནས་འཆད་ཉན་བྱས།  སློབ་དཔོན་དུ་ཐོན་པ་ལགས་སོ།  གཉིས་པ་བཀའ་དྲིན་ཅན་གྱི་བླ་མ་དང་ཅི་ལྟར་མཇལ་ན།  མདོ་སྨད་ཨ་དཀར་པོ་དང་མཇལ་ནས།  ཤར་བའི་དོན་དྲིལ་ཞུས།  སྤ་ཉི་དཔལ་བཟང་པོ་ལ།  གསང་སྔགས་ཕྱི་ནང་གསང་གསུམ་གྱི་དབང་ལུང་མན་ངག་རྫོགས་པར་ཞུས།  སྤ་མཆེད་གསུམ་ལ་ཡང་དབང་ལུང་མན་ངག་རྫོགས་པར་ཞུས།  རྟོགས་ལྡན་ནམ་མཁའ་བློ་ལྡན་ལ།  དབང་ལུང་མན་ངག་རྫོགས་པར་ཞུས།  ཁྱད་པར་དུ་ཀར་ཚ་བསོད་ནམས་བློ་གྲོས་ལ།  རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི་བཀའ་ཉམས།  འོད་གསལ་བདུན་སྐོར་[163]མན་ངག་ཞལ་ཤེས།  ལག་ལེན་མ་བུ།  ཆ་ལག་ཚང་པར་ཞུས་སོ།  སྤ་བསྟན་རྒྱལ་བཟང་པོ་ལ་ཡང་།  སྙན་རྒྱུད་རྫོགས་ཆེན་ཨ་ཁྲིད་སོགས་དུ་མ་ཞུས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  རི་ཁུད་བདེ་སྒང་།  གངས་རི་མཚོ་གསུམ་དང་།  དབལ་རོང་ལས་སོགས་སུ་ཉམས་ལེན་མཛད་དོ།  ཐ་མ་མྱ་ངན་ལས་འདས་པའི་དུས།  དགུང་ལོ་བརྒྱད་ཅུ་གྱ་བཞི་བཞེས་པའི་ཚེ།  ཤངས་ལ་སྲིན་དོར་ཞིག་བྱང་ནས་སྙུང་ཟུག་མེད་ཅིང་ཐུགས་དམ་བརྩོན།  ཉམས་མགུར་མཛད་ཅིང་ངོ་སྤྲོད་གནང་།  སྐབས་ལ་བདག་གིས་ཞུས་པ་ལ།  ཕ་ཁྱེད་གནས་ལུགས་ཀྱི་བདག་པོ་ཡིན།  ངེད་གཞན་གྱིས་སྣང་བ་ལ་ཁྱེད་བསྙུང་བ་ལྟར་སྣང་ཡང་།  ཁྱེད་ལ་བསྙུང་ཟུག་ཡོད་མེད་ཀྱི་མགུར་ཞིག་གསུང་དང་ཞུས་པ་ལ།  ནད་དུ་སྣང་བ་གསལ་བ་ཡིན།  རང་བཞིན་མེད་པ་སྟོང་པ་ཡིན།  གཉིས་སུ་མེད་པ་གནས་ལུགས་ཡིན།  ང་གནས་ལུགས་ཀྱི་དོན་ལས་འདའ་མ་མྱོང་གསུངས།  ཡང་སྐབས་ལ་ངོ་སྤྲོད་འདི་ལྟར་གནང་།  གཉུག་མ་འོད་གསལ་གྱི་རང་མདངས་ལ།  བཟོ་མེད་རང་ལུགས་ཀྱི་ཉམས་ལེན་འཚལ།  རྒྱུན་ཆད་མེད་པའི་ཤེས་པ་ལ།  སྒྲིབ་མེད་རང་གསལ་གྱི་ཉམས་ལེན་འཚལ།  [164]སྣང་སྲིད་སྒོམ་གྱི་དཀྱིལ་འཁོར་ལ།  ཡང་དག་དྲན་པའི་ཉམས་ལེན་འཚལ་གསུངས་ནས།  ངོ་སྤྲོད་ཡང་ཡང་གནང་།  དེ་ནས་ཆོ་འཕྲུལ་ཟླ་བའི་ཚེས་གཅིག་གཉིས་ལ།  བསྙུང་ཟུག་མེད་པ་ལ་སྟོབས་ཆུང་དུ་སོང་བ་ལ།  ཆགས་ཕྱི་བ་རྣམས་ཀྱིས་འདའ་བ་འདྲ་ཞུས་པ་ལ།  ང་ཚེས་པ་བཅོ་ལྔ་ཚུན་ལ་མི་འདའ་གསུངས་ནས།  ལོའི་འགོ་བོ་བྱི་བ།  ཟླ་བའི་འགོ་བོ་ཆོ་འཕྲུལ་ཞག་གིས་སྙིང་པོ་ཚེས་བཅོ་ལྔའི་ནང་བར།  དུས་བཏབ་པ་བཞིན་དུ།  སྐར་ཆེན་ཤར་ཙམ་ལ་སྐུ་མྱ་ངན་ལས་འདས་སོ།  དུས་བཏབ་པ་དེ་ལ་ཀུན་དད་པ་ཆུད་ནས།  སྤུར་༼པུར་༽ལ་བྱིན་རླབས་ཞུ་བ་སྤྲིན་བཞིན་འདུས་སོ།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  སྐུ་ལུས་གཟི་བྱིན་ལྡན་ཞིང་།  བཞེལ་བའི་དྲི་མ་མེད་པ་དང་།  དགུང་ལོ་བརྒྱད་ཅུ་པ་ལ་ཨ་ཁྲིད་སྙན་རྒྱུད་སོགས།  བོན་གང་འཆད་པ་ཐུགས་གསལ་ཞིང་ཐོགས་པ་མེད་པ་དང་།  བཀའ་ལུང་མང་པོར་འཕྲོས་ཀྱང་།  བློ་ཆུང་གིས་གོ་སླ་བའི་ཆེད་དུ།  མང་པོ་གཅིག་ཏུ་བསྡུས་ནས་སྟོན་མཁས་པ་དང་།  གཅིག་ལ་དུ་མར་སྤྲོས་ནས་དཔེ་དོན་རྟགས་གསུམ་དུ་གཏན་ལ་ཕབ་ནས་བསྟན་པ་དང་།  ཕྱི་ནང་གསང་གསུམ་ལྟ་སྒོམ་སྤྱོད་གསུམ་རིམ་པ་བཞིན་འཁྲིད་མཁས་པའི་སྐྱེས་[165]བུར་གདའ་འོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  བླ་མ་ཨ་དཀར་པོས་སྣང་བ་ཡོད་དེ་འཛིན་པ་མེད་གསུངས་པ་དང་།  མགོ་ལ་ཞྭ་ཕུད་པ་ལྟ་བུའི་རྟོག་པ་དང་བྲལ་ནས།  ཡིད་ཆེས་གདེང་དུ་ཆུད་གསུངས།  ཀར་ཚ་བསོད་ནམས་བློ་གྲོས་འབྱོན་པར་ཡོད་ཟེར་བའི་ཉམས་སྣང་ལ།  བསུ་བ་ལ་བྱོན་པ་ལ།  རྗེ་ཏ་པི་ཧྲི་ཙ་ཡིན་ཟེར་བའི་ལྷ།  སྐུ་མདོག་དཀར་པོ་ཤེལ་ལས་གྲུབ་པ་གཅིག་དང་མཇལ་ནས།  སྤྱི་བོར་བླངས་བྱིན་རླབས་ཞུས།  མོས་གུས་དཔག་ཏུ་མེད་པ་བྱས་པའི་རྟིང་ལ།  སྐུ་ལ་མེར་གྱིས་ཐིམ་སོང་གསུངས་།  སྐྱིད་རོང་ཇོ་བོ་བསྐོར་བ་ལ་སོང་བའི་དུས་སུ་ཡང་།  མཚན་ལམ་སྦྱང་སྤྲུལ་འཕུར་གསུམ་ནུས་གསུངས།  ཉམས་ལེན་ལུས་སྦྱོང་རྩ་རླུང་བདེ་དྲོད་འབར།  དཀར་འཇམ་རྩའི་མདུད་པ་རང་སར་གྲོལ།  ཤེས་རབ་ཉི་ཟེར་འདྲ་བ་བློའི་པད་མ་ཁ་བྱེ་ནས།  ཉམས་མྱོང་བོན་གྱི་སྤྱན་ཅན་ཡིན་ཡང་ཡང་གསུངས།  ཁྲ་རྒན་བཀྲ་ཤིས་རྒྱལ་མཚན་གྱིས་ཁྱེད་ཀྱིས་གནས་ལུགས་རྟོགས་ཚུལ་ཞིག་བདག་ལ་གནང་བར་ཞུ་ཞུས་པ་ལ།  སྣང་སྲིད་བཟུང་འཛིན་གྱིས་མ་བསླད་པའི་རྗེན་པ་འདི་ལྟ་བར་གོ།  དེ་ལ་གོ་ཡུལ་དང་ཕྱོགས་ཆའི་གྲུབ་མཐའ་མེད་པ་ཞིག་དགོས།  རྣམ་རྟོག་ངོ་ཤེས་པ་སྒོམ་པ་[166]ཡིན།  དེ་ལ་བདེ་གསལ་མི་རྟོག་པའི་ཞེན་པ་དང་བྲལ་དགོས་པ་ཡིན།  གཞི་རང་ས་ཟིན་པ་སངས་རྒྱས་ཡིན།  དེ་ལ་ཐོབ་བློའི་རྩོལ་བའི་ཁུར་པོ་ཕོག་པ་ཞིག་དགོས།  བདག་གིས་ནི་ཅི་ལྟར་ཉམས་སུ་བླངས་ཀྱང་།  དོན་དེ་ལས་མི་འདའ་བར་རྟོགས་སོ་གསུངས།  མཁས་པར་བློ་སྦྱངས།  བཙུན་པར་ཁྲིམས་བསྲུངས།  མཚན་བཅས་མཚན་མེད་ཟུང་འཇུག་ཏུ་སྤྱོད་ཅིང་།  སྤྱན་བར་སྣང་ལ་ལྟ་སྟངས་མཛད་པ་དང་།  སྤྱི་ཡི་བོན་ལ་ཐུགས་འབྱོངས་ཤིང་།  གཞི་ལམ་འབྲས་གསུམ།  ལྟ་དགོང་སྤྱོད་གསུམ་དང་།  དཔེ་རྟགས་དོན་གསུམ།  ཕྱི་ནང་གསང་གསུམ།  གང་ལ་ཡང་མཁས་ཤིང་།  གཞན་ལ་ཡང་སྟོན་ནུས་པ་དང་།  ཁྱད་པར་དུ་ཡང་ངོ་སྤྲོད་ལ་མཁས་པའི་སྐྱེས་བུར་གདའ་འོ༎  ༈  བླ་མ་དེའི་སློབ་མ་ནི།  ཤར་པ་དྲང་སྲོང་ཚུལ་ཁྲིམས་དཔལ་བཟང་གི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡུལ་ཐེབ་ཆུ་རོང་གི་སྙན་ལ།  གདུང་རུས་དབྲ་ཡིན།  ཡབ་དབྲ་རིགས་ཀྱི་སྲས་པོ་ལྕགས་འཕན།  ཡུམ་སྒ་ཟ་གཡུང་དྲུང་སྨན་དང་གཉིས་ལ།  སྲས་གསུམ་ཡོད་པའི་ཆུང་ཤོས་ཡིན།  ཆུང་ནས་ཀློག་འདོན་མཁྱེན་ཅིང་།  གསུང་རབ་ཀྱི་ཚིག་དོན་གོ་ནས་མི་རྟག་པ་དང་དད་པ་དཔག་མེད་སྐྱེས།  [167]ཤེས་རབ་ཆེ་བ་འོད་གསལ་འཆར་བ་དང་།  དགེ་བ་ལ་འདུན་པ་ཞིག་བྱུང་།  གཉིས་པ་ལས་འཕྲོ་དང་སྐལ་པར་ལྡན་པས།  བཀའ་དྲིན་ཅན་གྱི་བླ་མ་དང་ཇི་ལྟར་མཇལ་ན།  སྤ་ཟླ་རྒྱལ་བཟང་པོ་ལ་བསླབ་པ་ཚུལ་ཁྲིམས་ཀྱི་སྡོམ་པ་ཞུས་ནས།  ཉམས་ཆག་མེད་པར་བསྲུངས།  སྤ་མཆེད་གཉིས་ལ་སློབ་དཔོན་ཁྲོ་བོ་རྒྱལ་མཚན།  མཁན་སློབ་གསུམ་ལ།  རྫོགས་པ་ཆེན་པོ་ཨ་ཁྲིད་ཞང་ཞུང་སྙན་རྒྱུད་སྔགས་སེམས།  གཞུང་ཆ་ལག་ཆ་རྐྱེན།  འོད་གསལ་མན་ངག་ཞལ་ཤེས་དབང་བཞི་ཡོངས་རྫོགས་ཞུས།  ཁྲ་རྒན་བཀྲ་ཤིས་རྒྱལ་མཚན་ལ་ཡང་།  རྫོགས་པ་ཆེན་པོ་དྲང་ངེས་མ་བུ་དགུ་འཆམས་ཆ་ལག་ཆ་རྐྱེན་དང་བཅས་པ་ཞུས་ནས་རིག་པ་རང་ས་ཟིན་པར་བྱས་སོ།  གསུམ་པ་ས་གནས་ཁྱད་པར་ཅན་གང་དུ་བརྟེན་པའི་ཚེ་དུ་བཞུགས་པ་ནི།  གྲྭ་ས་ཡ་བཞི་གངས་རི་མཚོ་གསུམ་ཀུན་འགྲིམས་ནས།  ལ་ཕུག་ཡང་དགོན་བདེ་སྒང་དུ།  ལོ་བཅུ་གཉིས་ཐུགས་དམ་ཉམས་ལེན་སྐད་ཅིག་ཀྱང་མ་ཡེངས་པར་མཛད་དོ།  གནས་ཆེན་མཐའ་དཀར།  གཡུང་དྲུང་ལྷ་རྩེ་རྣམས་སུ་བསྒྲུབ་བརྒྱུད་བསྟན་པའི་རྒྱལ་མཚན་བཙུགས་སོ།  བརྟེན་པའི་ཚེ་ནི།  སྐུ་ཚེ་ཡང་མཐར་ཕྱིན་དུ་བཞུགས་ཏེ།  དྲུག་ཅུ་རྩ་ལྔ་ལ།  དབེན་གནས་གཡུང་[168]དྲུང་ལྷ་རྩེ་དེ་ཉིད་དུ།  མི་རྟག་འདའ་ཚུལ་བསྟན་ཅིང་།  རྗེས་འཇུག་ལས་སོགས་གྲྭ་བུ་སློབ་རྣམས་ཀྱི་དད་བརྟེན་དུ།  དབུ་བུམ་རིལ་དང་།  རིང་བསྲེལ་ལས་སོགས་མང་དུ་བྱོན།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  ལི་ཤུའི་ལུང་བསྟན་ལས།  ང་ཡིས་ཕྲིན་ལས་སྤྲུལ་པ་ལས།  སྨར་ཁམས་འ་མདོ་བྱ་བ་དུ།  ཤར་བ་ཚུལ་ཁྲིམས་མཚན་ཅན་ཡོང་།  སྦས་མངོན་ཚུལ་གྱིས་འགྲོ་བ་འདྲེན།  སྟོང་ཕྲག་གཉིས་ཀྱི་ཁ་ལོ་བསྒྱུར།  ཟེར་བའི་སྤྲུལ་པའི་སྐུ་རུ་ཡང་འདུག་ཅིང་།  བསླབ་པ་དྲང་སྲོང་གི་སྡོམ་པ་འཆལ་བ་མེད་པར་བསྲུངས་ཤིང་།  བཅུད་ལེན་འོད་གསལ་ལས་སོགས་དཀའ་ཐུབ་རྐྱང་འདེད་མཛད།  ལ་ཕུག་བ་ལ་བོན་འཆད་ཉན་མཛད་པས།  དད་པ་དང་དག་སྣང་།  མཆོད་སྦྱིན་ཕྱོགས་མེད་དུ་གཏོང་བར་མཛད་དོ།  འབྲིག་མཚམས་མཐའ་དཀར་གཡུང་དྲུང་ལྷ་རྩེ་རྣམས་སུ།  བོན་བཤད་ངོ་སྤྲོད་མཛད་པས།  བྲུ་གདུང་བརྒྱུད་པ་ཚེ་དབང་རྒྱལ་མཚན་ལས་སོགས།  གྲྭ་སའི་བླ་མ་སློབ་དཔོན།  ཕྱོགས་མེད་ཀྱི་བྱ་བྲལ།  ཡོན་བདག་ཕོ་མོ་ལས་སོགས་གྲོལ་བ་ཐོབ་།  གཞན་ཡང་ལྷ་འདྲེ་གཞི་བདག  ཇོ་བོ་ཤར་པ་ལས་སོགས་བཀའ་ལ་ཉན་ཞིང་དམ་ལ་བཏགས་སོ།  བུད་མེད་སྲིད་མེད་པ་དང་[169]བསྙོན་པ་ནད་གདོན་གང་ལ་ཡང་ཕྱག་ཕྲེང་དང་ན་བཟའི་དུམ་བུ་རེས་ཀྱང་ཕན་པར་བྱུང་ངོ་།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  སློབ་དཔོན་ཁྲོ་བོ་རྒྱལ་མཚན་གྱི་ངོ་སྤྲོད་མཛད་པའི་དུས་སུ།  སྣང་སྲིད་ཕྱི་ནང་མེད་ཅིང་འཁོར་འདས་གཉིས་མེད་རྟོགས།  འོད་གསལ་རྒྱུན་ཆད་མེད་ཅིང་ཟབ་མོའི་བཅུད་དང་ལྡན།  དགེ་སྦྱོར་བྱ་རུ་མེད་པའི་དོན་རྟོགས་སོ༎  ༈  བླ་མ་དེའི་སློབ་མ་ནི།  བྱ་བྲལ་ཤེས་རབ་འོད་ཟེར་གྱི་ལོ་རྒྱུས་ལ་ལྔ།  དང་པོ་གཙང་མ་མི་ལུས་ཐོབ་པ་ཡབ་དང་ཡུམ་གྱི་ལོ་རྒྱུས་ནི།  ཡུལ་ཚ་བ་སྒང་གདུང་རུས་གོ་ལམ་ཡབ་གོ་ལམ་བླ་མ་དང་།  ཡུམ་བཙུན་མ་གཉིས་ཀྱི་སྲས་སུ་འཁྲུངས།  ཆུང་ནས་ཤེས་རབ་ཆེ་བས་སྐུ་ཡོན་བརྡའ་བསྟན་པ་ཙམ་གྱིས་མཁྱེན།  གཉིས་པ་ལས་འཕྲོ་དང་སྐལ་པ་ལྡན་པས་བཀའ་དྲིན་ཅན་བླ་མ་དང་ཅི་ལྟར་མཇལ་ན།  ཁྱུང་པོ་རང་གྲོལ་ནམ་མཁའ་གཡུང་དྲུང་ལ།  ཁྲོ་བོ་ངོ་མཚར་རྒྱས་པའི་དབང་ལུང་རྫོགས་པར་ཞུས།  ཁྲ་རྒན་བཀྲ་ཤིས་རྒྱལ་མཚན་ལ་རྫོགས་ཆེན་ཡོངས་རྩེའི་དབང་ལུང་མན་ངག་ཞུས།  གཞན་ཡང་བླ་མ་མང་པོ་ལས་ཕྱི་ནང་གསང་གསུམ་གྱི་དབང་ལུང་ཐ་དག་ཐོབ།  ཁྱད་པར་ཤར་པ་དྲང་སྲོང་ཚུལ་ཁྲིམས་དཔལ་བཟང་ལ།  རྫོགས་པ་ཆེན་པོ་[170]ཞང་ཞུང་སྙན་རྒྱུད་བཀའ་ཉམས་གཉིས་ཀ་ལན་གསུམ་ཞུས་ནས་སོམ་ཉི་མེད་པར་མཛད།  གསུམ་པ་ས་གནས་ཁྱད་པར་ཅན་གང་དུ་བརྟེན་པས་ཚེ་དུ་བཞུགས་པ་ནི།  དགོན་པ་ཞོ་ལུང་དོར་པས་རྒྱལ་ཆེན་ཏོག་ཁ་སྤ་གྲོ་དབེན་གནས་ལྟ་བ་ཁའི་རི་ཁྲོད་དུ་བཞུགས།  བརྟེན་པའི་ཚེ་ནི་སྐུ་ཚེ་ཡང་མཐར་ཕྱིན་ཏེ།  དྲུག་ཅུ་རེ་བརྒྱད་ལ་འདས་ཚུལ་བསྟན།  ཕྱི་རབས་རྣམས་ཀྱི་དད་པའི་རྟེན་དུ།  སྐུ་གདུང་རིང་བསྲེལ་ཡི་གེ་ཨ་ལ་སོགས་པ་བྱོན།  བཞི་པ་ཐུན་མོང་དང་གནས་སྐབས་ཀྱི་ཡོན་ཏན་གྲུབ་རྟགས་ནི།  བལྟས་པས་གཟིམས་ཁང་གི་མ་ཟད་ན།  བྲག་ཅིག་ཏུ་བྱ་རྒོད་ཅིག་བབས་འདུག  །མི་འཁྲིས་སུ་སོང་ཡང་མི་འཕུར་འདུག  །ཀུན་གྱི་གཤོག་པ་ལ་གཅིག་བྱུང་ལེ་རེད་ཟེར།  དེའི་ནུབ་མོ་གཟིམས་ཁང་གི་འཁྲིས་སུ་སླེབས་འདུག  །མི་ཁྱི་ཀུན་ལ་མི་འཇིགས་པ་ཧུར་རེ་གདའ།  དྲུང་པ་རིན་པོ་ཆེའི་ཞལ་ནས།  ངེད་ཀྱི་རྒྱུད་ལ་འདྲ་སྔར་ནས་ཡང་མང་པོ་བྱུང་འདུག  ད་ཚོགས་ཀྱི་འཁོར་ལོ་བསྐོར་གསུངས་ནས།  ཚོགས་ཕུད་མང་པོ་མདུན་དུ་སྤུངས་པས།  དེ་རྣམས་ཀུན་ཟོས་ཚར་བ་དང་།  འཕུར་ནས་ནམ་འཕང་མཐོན་པོར་བཅད་ནས།  ཤར་ཕྱོགས་སུ་གཤེགས་སོང་།  རིག་འཛིན་རྣམ་སྤྲུལ་ཡིན་གསུངས།  ལོ་ཐོག་ལ་སེར་བ་ཡོང་ཙམ་[171]ན།  ཧཱུྃ་ཁྲོ་ཏ་ཡ་གྷ་རུ་ན་ཁྲི་ཁྲོང་ཧ་ར་ཉེ་ལོ་ཡོ་བསྭོ་ཐུན་འདུ།  གསུངས་ནས་གཤོག་འགྲོས་མཛད་ཅིང་ཞབས་བྲོ་བརྡུང་པས།  སེར་བ་རི་ལོགས་ལ་བྲོས།  སྙིང་རྗེ་བྱང་སེམས་དང་ལྡན་པས་སྡུག་ཕོངས་ཀྱིས་མནར་བའི་སེམས་ཅན་གཟིགས་དུས།  ཞལ་ནས་གསུང་ཕྱུང་སྤྱན་ཆབ་ཆུ་བཞིན་དུ་འབྲུག  ཚེ་འདས་བྱང་བུ་འབྲི་ཞུ་མཛད་ནས།  འདས་པ་དེ་ཞིང་ཁམས་འདི་འདྲ་ན་སྐྱེ་བ་ཡོད་གསུངས་ནས།  ཞལ་གདམས་ཡིད་ཆེས་པ་གནང་།  དོར་པོ་ནས་ཀྱི་མི་ཞིག་སྙོ་ནས།  ངོ་ཚ་སྟེ་མ་ཕན་ཁྱི་སྐད་ཅིག་འདོན་དགོས་ཟེར་ནས།  ཁྱི་སྐད་འདོན་ཞིང་འཛིན་མི་ཐུབ་པ་ལ་བསྙོན་པའི་སྟེང་དུ་ཕྱག་ཕྲེང་གདབས་ཤིང་།  ལྗགས་མཆིལ་གཏོར་བས།  གདོན་ཞི་བར་ནུས།  ལྷོ་ཡུལ་མུན་པའི་སྨག་རུམ་དུ།  བོན་གྱི་བསྟན་པ་ཆེར་མེད་པ་ལ་ཡོན་བདག་རྣམས་ཀྱིས།  བཀའ་འདུས་རྣམ་རྒྱལ་སོགས་གསུང་རབ་བཞེངས་པ་དང་།  སྟོང་མཆོད་གྲངས་སུ་འཛིན་ཞིང་གཞུང་འདོན་གྱི་སྲོལ་གཏོད།  ངན་སོང་དོང་སྤྲུགས་ཀྱི་སྒྲའི་རྒྱལ་ཁམས་བསྐང་ནས་བསྟན་པའི་སྒྲོན་མེ་མཛད།  མཛད་པའི་ཕྲིན་ལས་སེམས་ཅན་གྱི་དོན་དུ།  སྐུ་ལུས་བརྒྱ་སྟོང་མང་པོར་བཏུབས་ནས་འགྱེད་ནུས་པ་ཙམ་གྱིས།  བྱམས་སེམས་བརྩེ་གདུང་མས་བུ་མི་[172]བཟོད་པ་ལྟ་བུའི་སྒོ་ནས།  འགྲོ་དོན་འབའ་ཞིག་ཏུ་མཛད་དོ།  ལྔ་པ་རྟོགས་པ་མངོན་གྱུར་ཐུན་མོང་མ་ཡིན་པ་ནི།  གདམས་པ་ཐོབ་ནས་ཉམས་ལེན་གཅིག་དྲིལ་དུ་མཛད།  ལམ་ཁྱེར་གྱི་སྐབས་སུ་རྫོགས་པ་ཆེན་པོ་བཀའ་ཉམས་གཉིས་བཞེངས་དུས།  དགོངས་པའི་དྲན་འཛིན་དུ།  ཕྱག་མཐེབ་གཡོན་གྱི་སེན་མོ་ལ་ཨ་བྲིས་ནས།  ཐུགས་དམ་ཡེངས་མེད་ཀྱི་ངང་ནས་བཞུགས།  སྤྱོད་ལམ་རྣམ་བཞི་ཅི་མཛད་ཀྱང་།  གནས་ལུགས་ཀྱི་དོན་དང་འདུ་འབྲལ་མེད་གསུངས།  ཆུ་བོ་ལྟ་བུའི་རྣལ་འབྱོར་པ་ཡིན་པས།  དགོངས་པ་གཡོ་མེད་ཀྱི་ངང་ལ་གནས་པ་ལགས་སོ༎  ༸  ཞང་ཞུང་སྙན་རྒྱུད་ཀྱི་བླ་མ་བརྒྱུད་པའི་རྣམ་ཐར་ལོ་རྒྱུས་འདི།  སྔར་གྱི་རྣམ་ཐར་རྒྱས་འབྲིང་བསྡུས་གསུམ་མང་དུ་འདུག་པས།  བླ་མ་གང་ཟག་འགའ་ཟུང་གི་ཞལ་རྒྱུན་བདུད་རྩིའི་ཐིགས་པ་དང་།  ཁྱད་པར་སློབ་དཔོན་བསོད་ནམས་བློ་གྲོས་རྒྱས་བཤད་དང་།  རྒྱ་སྒོམ་བསྟན་བཟང་དེ་གཉིས་ལས་སོགས་ཏེ།  ཐོས་པ་ཕྱོགས་མེད་ཀུན་ལ་དྲིས་བརྡ་བསྐོར་ཅིང་གཏུགས་ནས།  ས་མོ་ཕག་གི་ལོ།  ཟླ་བ་བཅུ་པའི་ཚེས་བཅུ།  སྐར་མ་བྱ་བཞུག་ལ།  དཔལ་རི་ཁུད་ཡང་དབེན།  བདེ་ཆེན་སྒང་གི་ཕོ་བྲང་དཀར་པོ་རུ།  སྤ་བཙུན་བསྟན་རྒྱལ་སེང་གེ་དཔལ་བཟང་བདག་གིས་ནི།  ཕྱི་རབས་གང་ཟག་མོས་འདུན་བྱེད་པའི་ཕྱིར།  ཐེ་ཚོམ་བློ་མུན་བསལ་ཕྱིར་དུ།  སྒྲོལ་འདོགས་བསྐུར་འདེབས་མེད་པར།  མོས་འདུན་དད་[173]པས་བཀོད་པ་རེ་ཞིག་ཚར་རོ།  སེམས་ཅན་ཐམས་ཅད་རྒྱུད་པའི་བླ་མ་རྣམས་ཀྱི་ཐུགས་རྗེས་ཟིན་པར་གྱུར་ཅིག  དགེ་བས་འགྲོ་རྣམས་ཐེག་ཆེན་དོན་རྟོགས་ཤོག༎  སརྦ་མངྒལཾ༎བལ་ཡུལ་༧ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༤  ༢༨
[175]༄༅།  །ཤར་པ་དྲང་སྲོང་ཚུལ་ཁྲིམས་དཔལ་བཟང་དེས་བྱ་བྲལ་ཤེས་རབ་འོད་ཟེར་ལ་གནང་བས།  དེའི་ལོ་རྒྱུས་ནི།  ཡུལ་ཚ་བ་སྒང་།  ཡབ་གོ་ལམ་བླ་མ་ཡུམ་མ་ཇོ།  གདུང་རུས་གོ་ལམ།  ཁྱུང་པོ་དྲང་སྲོང་ནམ་མཁའ་གཡུང་དྲུང་ལ།  ཁྲོ་བོའི་དབང་ལུང་ཞུས།  ཁྲ་རྒན་བཀྲ་ཤིས་རྒྱལ་མཚན་ལ་རྫོགས་ཆེན་ཡང་རྩེ་དྲང་སྲོང་ཚུལ་ཁྲིམས་དཔལ་བཟང་ལ་སྙན་རྒྱུད་ཞུས།  ལྷོ་དགོན་ཞོ་ལོང་དོས་བུའི་རི་ཁྲོད་དུ།  སྤ་དྲོའི་དབེན་གནས་རྣམས་སུ་བཞུགས།  ལོ་དྲུག་ཅུ་རེ་བརྒྱད་ནས་འདས་སོ།  དེས་རེ་ཚང་རྟོགས་ལྡན་ཤེས་རབ་རྒྱ་མཚོ་ལ།  དེའི་ཡུལ་དར་ལྡིང་གི་བདེ་ཐང་།  གདུང་རེ་ཚང་།  གོ་ལམ་ཤེས་རབ་འོད་ཟེར་མཇལ་ནས་སྙན་རྒྱུད་མ་བུའི་སྐོར་ཞུས།  རྟ་ནག་དུང་ཕོར་སྐྱེ་ཤིའི་བྲག་ལ་བཞུགས།  ནམ་མཁའ་འཕུར་བ་སོགས་གྲུབ་པའོ།།  ༈  དེས་སྒོ་ཛུང་བློ་གྲོས་རྒྱལ་མཚན་ལ།  དེའི་ཡུལ་རྒྱ་རོང་སྨད་ཡབ་ཨ་འབུམ་ཡུམ་སྟག་བཟའ་རྒྱན་གཅིག་དཀར།  དགུང་ལོ་བཅོ་བརྒྱད་ལ་སྨན་རིར་ཕེབས།  ཀུན་བཟང་རྒྱལ་མཚན་ལ་རབ་བྱུང་མཁས་པར་གྱུར།  དགུང་ལོ་ཉི་ཤུ་རྩ་ལྔའི་ལོར་གཤེན་རྒྱལ་བ་ལྷུན་གྲུབ་ཀྱིས།  ཁྲི་བརྟན་ནོར་བུའི་རྩེའི་གདན་སར་བཀོད།  ལོ་ཤས་བཞུགས།  སྤྲུལ་སྐུ་རྣམ་དག་གི་དྲུང་དུ་རིག་[176]འཛིན་འདུས་པ།  རག་ཤི་ཉི་མ་རྒྱལ་མཚན་གྱི་དྲུང་དུ་སྙན་རྒྱུད་རིན་ཆེན་སྒྲོན་གསལ།  མཁས་གྲུབ་ཀུན་བཟང་རྒྱལ་མཚན་ལས།  བཀའ་རྒྱུད་སྐོར་གསུམ།  རྣལ་འབྱོར་བླ་མ་རྒྱལ་མཚན་དྲུང་དུ།  སྙན་རྒྱུད་སྐོར་བཞི་ཚང་མ།  རེ་ཚང་ཤེས་རབ་རྒྱ་མཚོའི་དྲུང་དུ་བཀའ་རྒྱུད་སྐོར་བཞི་ཚང་བ་བཅས་ཞུས།  གཉན་ཆེན་ཐང་ལྷའི་ཤར་མདུན་དུ་བཞུགས།  སྐུ་ཚེ་སུམ་ཅུ་སོ་བདུན་ལ་སྟོད་ལུང་འབྲི་ལུང་དམ་པ་ཚུལ་ཤེས་སྒྲུབ་གནས་སུ་གཞན་གྱིས་དུག་གིས་གྲོངས།  རིག་གནས་ལྔ་ལ་མཁས།  བོན་ཕྱི་ནང་གི་རྒྱ་རལ།  མཛད་པའི་བསྟན་བཅོས་མང་ངོ་།  སློབ་མ་ཡང་ཤིན་ཏུ་མང་བའི་ནང་སློབ་དཔོན་བསྟན་པ་འོད་ཟེར།  དཔོན་ཚང་བསྟན་པ་འོད་ཟེར་སོགས་མང་མཆོག་ཐུན་མངའ་བསྙེམས༎  ༈  དེས་སློབ་དཔོན་བསྟན་པ་འོད་ཟེར།  ཡུལ་དགེ་སྡིང་བོན་གྲོང་པ།  གདུང་རུས་འགྲུ།  ཡབ་བོན་གྲོང་ཆོས་མཛད།  ཡུམ་གེ་ཁོད་མཚོ་མོ།  གཤེན་རྒྱལ་བ་ལྷུན་གྲུབ་ཀྱིས་སྨན་རིར་བརྫངས།  མཁས་གྲུབ་ཀུན་བཟང་རྒྱལ་མཚན་ལ་རབ་ཏུ་བྱུང་།  ཐོས་བསམ་སྦྱངས།  ཁྲི་བརྟན་ནོར་རྩེར་མཁས་གྲུབ་བློ་གྲོས་རྒྱལ་མཚན་ལ་དབང་ཀུན་ཞུས།  ཨ་འཚོ་ཀུན་བཟང་དྲུང་དུ།  མེ་རི་ལྷན་སྐྱེས་རྣམས་ཞུས།  དང་ར་ཤེས་རབ་རྒྱལ་མཚན་ལ་[177]སྙན་རྒྱུད།  རྫོགས་ཆེན་གཉིས་ཀྱི་ཕྱག་ལེན།  གཤེན་རྒྱལ་བ་ལྷུན་གྲུབ་ལ་མ་རྒྱུད་དབང་བཞི།  རྟོགས་ལྡན་ཚུལ་ཁྲིམས་རྒྱལ་མཚན་ལ་ཨ་ཁྲིད།  སྙེལ་ཞིག་བསོད་ནམས་ཡེ་ཤེས་ལ་རྫོགས་ཆེན་བསྒྲགས་པ་སྐོར་གསུམ་སོགས་ཞུས།  སྟོད་བྱ་རི་གཙུག་ལྡན།  ཏི་སེ།  མ་ཕམ།  རྟ་སྒོ།  དང་ར་ཁྱུང་རྫོང་།  ཟང་ཟང་ལྷ་བྲག་སོགས་ལ་བཞུགས།  དགུང་ལོ་བདུན་ཅུ་ལ་གནས་ཆེན་བོན་རིའི་ལྷ་རྩེའི་ཡང་དབེན་དུ་སྤྲེལ་ལོར་གཤེགས།  མཆོག་ཐུན་མངའ་བསྙེམས་སོ༎  ༈  དེས་བྱ་དུར་ཉི་མ་འོད་ཟེར་ལ།  དྲན་མཆོག་དམ་པ་དེ་ནི།  ཡུལ་དགེ་སྡིང་གནས་ནང་པ་གདུང་རུས་འགྲུ་ཡབ་བཀྲ་ཤིས་འཕེལ།  ཡུམ་བུ་འདྲེན་རྒྱལ་གཉིས་ལ།  སྲས་བརྒྱད་ལྕམ་གསུམ་ཡོད་པའི་ཐ་གོང་ཡིན།  ཆུང་ནས་ལས་འཕྲོ་སད།  དད་པ་ཆེ་འཇིག་རྟེན་ལ་བློ་མི་འཇུག  དབྱར་ཁར་ཕྱུགས་རྫིར་ཕེབས་དུས་གནས་པ་རང་བབས་སུ་ཆགས།  གནས་ལུགས་རང་རྡོལ་མཁྱེན།  དགུང་ལོ་ཉི་ཤུ་རྩ་ལྔ་ལ་སློབ་དཔོན་བསྟན་པ་འོད་ཟེར་གྱི་དྲུང་དུ་དག་པ་དྲང་སྲོང་ཞུས།  མཚན་ཉི་མ་འོད་ཟེར་བོན་ཕྱི་ནང་གསང་གསུམ་གྱི་དབང་ལུང་བུམ་པ་གང་བྱོའི་ཚུལ་དུ་གནང་།  ཁྱད་པར་སྙན་རྒྱུད་བཀའ་ཉམས་གཅིག་བརྒྱུད་དམར་ཁྲིད།  རྫོགས་ཆེན་[178]བསྒྲགས་པ་སྐོར་གསུམ་ཡང་རྩེ་ཀློང་ཆེན་ནམ་མཁའ་འཕྲུལ་མཛོད་མུན་སེལ་སྒྲོན་མ།  ནམ་མཁའ་སྤྱི་གཅོད།  དྲི་མེད་ལྷན་སྐྱེས་སྙན་རྒྱུད་རིན་ཆེན་སྒྲོན་གསལ།  གདམས་པ་སྐོར་གཉིས་ཨ་ཁྲིད་གགས་སེལ་སོགས།  ཐེག་ཆེན་བོན་ཀུན་གནང་།  རྒྱུན་དུ་ཕྱག་ཕྱི་མཛད།  བླ་མའི་ཐུགས་རྗེས་དབང་ལུང་ནམ་ཡོད་དུས་འབོད།  གཞན་མཆེད་གྲོགས་རྣམས་ལ་ཁས་ལེན་དམ་བཅའ་ནན་དུ་མཛད་ཀྱང་།  ཉི་མ་རང་ཉམས་ལེན་ལ་ནན་ཏན་གྱིས་གསུངས།  གྲྭ་སློབ་གཞན་གྱི་ཐེ་ཚོམ་ཉི་མ་ལ་དྲིས་གསུངས།  གཞན་ཡང་མཛད་པ་ཆེ་ཆུང་།  སྐུ་མདུན་ཚུལ་ཁྲིམས་འོད་ཟེར།  སློབ་དཔོན་དྲུང་ཡིག་པ།  ལྕང་མོ་ཆེ་ཆུང་སོགས་བླ་མ་ཀུན་ལ་སྤྲོས་པ་བཅད།  གནས་ཁྱད་པར་ཅན་བོན་རི་ཆེན་པོར་ལོ་བཅུ་གཉིས་ལྟོ་གོས་ལ་གྱོང་བསྐུར་ཏེ་རིག་པ་རྐྱང་འདེད་སྒོམ།  དང་ར་འཕྲང་ཁྲོད་དུ་ལོ་ཁ་ཡར་བཞུགས།  སྒོམ་སྒྲུབ་དང་འཆད་ཉན་སྲོལ་གཏོད།  གནས་ཆེན་ད་རོག་ཏུ་ཞང་ཞུང་སྙན་རྒྱུད་འཆད་དེ་ནམ་ཟླ་ཐོག་གཅིག་བཞུགས།  དགུང་ལོ་དྲུག་ཅུ་རེ་གཅིག་ལ་དབེན་གནས་བྱ་དུར་དུ་ཕེབས།  དེར་ཆོས་པ་འགའ་ཡོད་ཀྱི་རྨི་ལམ་དུ་གནས་བདག་ཡོང་སྟེ།  གནས་འདིའི་བདག་པོ་སླེབས་ཡོད་པས་ཁྱེད་རང་ཕར་སོང་ཟེར་བ་བྱུང་།  དེར་དགོན་[179]པ་བཅས།  སྒོམ་སྒྲུབ་འཆད་ཉན་གྱི་སྲོལ་བཏོད།  སྟོད་ཁྱུང་ལུང་མན་སྨད་གླང་ཆེན་འགྱིང་རི་ཡན་གྱི་བུ་སློབ་འདུས།  རིག་པ་བཙན་ས་ཟིན་གནས་ལུགས་མངོན་གྱུར་མང་བའི་ནང་ནས་མཆོག་ཏུ་གྱུར་པ་གཤེན་རྣམ་པར་རྒྱལ་བ་ཞུ་བསྟན་པ་དབང་རྒྱལ་སོགས་གྲྭ་སའི་དབུ་བླར་གྱུར།  བརྒྱུད་འཛིན་སློབ་མ་མང་།  འཁྲུལ་ཞིག་གཡུང་དྲུང་ཚུལ་ཁྲིམས་གྲུབ་ཐོབ་བསྟན་པ་རྒྱལ་མཚན།  བནྩ་རྒྱལ་བ་འོད་ཟེར།  ཏྲེ་སྟོན་ཕུན་ཚོགས་གྲགས་པ་སོགས་འཕེལ།  སྐུ་ཚེ་མཐར་ཕྱིན་མེ་མོ་གླང་ལོར་གཤེགས།  གྲུབ་རྟགས་ནི་དགོངས་ཉམས་སུ་ཁྱུང་དུ་སྤྲུལ་པ་དང་རྐོང་བཙུན་གྱིས་བུད་ཤིང་ཕུལ་བ།  རྟ་སྒོར་བཞུགས་དུས་མཁའ་འགྲོ་མས་འཕྲུལ་འཁོར་བསླབ་པ།  གཡུ་བུན་དུ་ཀྱེ་མའི་ཞལ་གཟིགས།  བྱ་དུར་དུ་གནས་བདག་བྲན་དུ་འཁོལ་བ།  ཐ་མི་ཐད་ཀེ་དང་ཚེ་དབང་གི་ཞལ་གཟིགས།  དངོས་གྲུབ་ཡང་ཡང་ཐོབ།  དགུང་སྙིང་ཕག་ལོར་དོན་ལྔར་བཞུགས།  མཆོག་ལྟ་སྒོམ་མངོན་དུ་གྱུར།  ཕ་རོལ་གྱི་སེམས་ཤེས།  མཚན་ཐོས་ཙམ་གྱིས་གཞན་སྣང་ཟིལ་གྱིས་གནོན།  ནམ་མཁའི་བྱ་ལ་ཁྲིད་ཐེབས།  འཆད་རྩོད་རྩོམ་ལ་ཐོགས་རྡུག་མེད།  དགོངས་པ་རང་བྱུང་ཤར་གྲོལ་དུས་མཉམ་དུ་སངས་རྒྱས་པའོ།  མཆོག་སྤྲུལ་[180]འགྲོ་དོན་ལ་བྱོན་པའོ༎  ༈  དེའི་སློབ་མ་འཁྲུལ་ཞིག་གཡུང་དྲུང་ཚུལ་ཁྲིམས།  ཡུལ་རྒྱལ་མོ་དམུ་རྡོའི་ཤར་ཕྱོགས་ཉམ་ཟེ་བྱ་བར་གདུང་རུས་ཕོ་རྩེ་ཡིན་ཆུང་ནས་དད་པ་དང་བརྩོན་འགྲུས་ཆེ།  ཐོས་བསམ་མང་དུ་མཛད།  འཇིག་རྟེན་ལ་ཞེན་ལོག་ཕ་ཡུལ་སྤངས་ཏེ་སྨན་རིར་སྐུ་མདུན་བསོད་ནམས་ཡེ་ཤེས་མཇལ།  དབང་ལུང་ཡང་ཞུས།  ཕྱི་ནང་བོན་ལ་སྒྲོ་འདོགས་བཅད།  རབ་ཏུ་བྱུང་གྲྭ་ས་ཡ་བཞིར་དབང་ལུང་ཕྱག་ལེན་སྦྱང་ཞུ་དུས།  བྱ་དུར་ཉི་མ་འོད་ཟེར་གྱི་སྙན་པ་ཐོས་པས།  མོས་གུས་ཆེ་བྱུང་མདུན་དུ་བཅར།  བྱ་དུར་ན་དང་པོ་མཇལ་དུས་དད་པའི་སྤུ་ལོང་གཡོ་ཞིང་སྙིང་ཞུ་མིག་ནས་འབྲུལ་བའི་མོས་གུས་ཀྱིས་ཞབས་པད་སྤྱི་བོས་བསྟེན།  ཐེག་ཆེན་ཡོད་དོ་ཅོག་གི་དབང་ཁྲིད་རྩ་རླུང་ཐིག་གསུམ་མན་ངག་ཕྱག་ལེན་མ་ལུས་གནང་།  ལྟ་སྤྱོད་ཟུང་འབྲེལ་གྱི་ཉམས་ལེན་རྩེ་གཅིག་སྒོམས་པས།  ཉམས་མྱོང་རྒྱུད་ལ་སྐྱེས།  ཉིན་ཞིག་བྱ་དུར་ཐོང་མོ་ཆེར་རྟ་པ་དང་མཉམ་རྒྱུགས་བྱས་པས།  རྟ་ཆད་འཁྲུལ་ཞིག་ལ་ཁར་སླེབས།  རེ་ཞིག་ན་འབྲུག་ལུགས་ཀྱི་སྒྲུབ་ཆེན་འགས་བོན་ལ་རྩ་རླུང་མེད་ཟེར་བས།  འཁྲུལ་ཞིག་དང་ཆོས་པའི་རྟོགས་ལྡན་གསུམ་དགུན་ནུབ་གཅིག་གཙང་པོའི་དར་ཐོག་ཏུ་བཞུགས་པས་རྟོགས་ལྡན་༢  བྲོས་སོང་།  [181]གཅིག་དང་མཉམ་བཞུགས་ཐོ་རངས་རྔུལ་ནག་ཟིལ་པ་ཁྲོམ་མེ་འདུག  མདུན་ན་འཁྱགས་པ་འདོམ་རེ་ཙམ་ཞུ་འདུག  ཁོང་གསུམ་དད་པ་སྐྱེས།  དེ་དུས་དྲན་མཆོག་ཉི་མ་འོད་ཟེར་ཡང་ཐུགས་དགྱེས།  མཚན་དུ་རས་རྐྱང་བར་ཆགས།  དེ་ནས་རྫོགས་ཆེན་འོད་གསལ་བཅས་བུམ་པ་གང་བྱོའི་ཚུལ་དུ་གནང་སྟེ་ལྷོ་ཕྱོགས་སུ་བྱོན་ལུང་བསྟན།  གྲུབ་ཐོབ་བསྟན་པ་རྒྱལ་མཚན་དང་འགྲོགས་ནས་ལྷོ་སྐུ་འབུམ་དུ་འདུལ་བ་རིན་པོ་ཆེའི་སྐུ་གདུང་མཇལ་དུ་བྱོན།  ལམ་ཁར་སྟོན་པའི་ཆག་ཤིང་གི་རྡོ་སྒྲོམ་རྙེད།  ལྷོ་སྐུ་འབུམ་དུ་ལོ་གསུམ་བསྒྲུབས་ཏེ་བོན་འཁོར་བསྐོར།  དེ་སྐབས་སྲིད་རྒྱལ་གྱིས་ལུང་བསྟན་ལྟར་རྐང་པོར་བྱོན།  བྲོ་གར་ཞབས་རྗེས་སུ་སྒོམ་སྒྲུབ་ལོ་གསུམ་བཞུགས།  ཡོན་བདག་གཅིག་ལ་བུ་མེད་པར་བྱིན་རླབས་མཛད་པས།  ཕྱི་ལོར་བུ་ཞིག་སྐྱེས་པར་བརྟེན།  དེས་དུང་དཀར་རྫོང་གཞིས་ཕུལ་བ་དགོན་པ་མཛད་ནས་བཞུགས།  སྐབས་ཤིག་གྲོགས་མཆེད་ཚེ་དབང་རྒྱལ་མཚན་དང་རྩེད་མོའི་ཚུལ་དུ་བྲག་ལ་ཞབས་རྗེས་གཅིག་བཞག  སྐབས་ཤིག་རྐོང་པོ་རྒྱ་ལ་ཡན་ཙམ་ན་གངས་རི་ཉིལ་ཏེ་གཙང་པོ་བཀགས།  མི་གྲོང་མང་པོ་བརླགས།  ཐབས་གཞན་མེད་ཚེ་བླ་མ་རས་རྐྱང་བར་ཞུ།  ཁོང་གི་གཏོར་[182]མདོས་བསྐུར།  ཁོ་པས་གྲུ་ནང་དུ་ཁྱེར་ཏེ་བརྒྱབས་པས།  གངས་ཟང་ཐལ་དུ་ཕུག  །གཙང་པོ་ལམ་དུ་སོང་།  ཡང་རེ་ཞིག་རྒྱ་སྐོར་སྡེ་པར་རིམ་གྲོར་ཕེབས་སྐབས་སྦྱིན་སྲེག་མཛད་ཚེ་རྫས་མ་བསྒྲིགས་པས།  ཁང་པ་འགའ་ཤས་མེས་ཚིགས་པར་མཛད།  དེར་གཙང་པོ་བཅད་དེ་བྱོན་ཆུ་ལ་མ་བྱིངས་པར་སླར་བཤགས་པ་ཕུལ།  ཡང་རེ་ཞིག་ཆབ་ནག་སྡེ་པས་ཁྱེད་བོན་པོ་རྣམས་གནམ་ལ་མཁས་པས་ཆར་དགོས་དུས་ཕོབས།  དེ་མིན་ཁོགས།  ཆར་ཡོན་ཡང་སྟེར་ཟེར།  དེ་ལྟར་བྱས་ཏེ་ཡོན་སློང་བས་ཁམ་སྤྲང་ལ་མི་འོང་ཟེར།  ཚུར་བྱོན་ནས་སྡེ་པ་ཤི་བའི་བསྔོ་རྟེན་བཤགས་པ་བཅས་བྱུང་རེ་ཞིག་དག་པོ་དང་གཞུང་གཉིས་འཁྲུགས་དུས་དེ་མོ་སྤྲུལ་སྐུ་བླ་དཔོན་རྣམས་ལ་སྲུང་བ་གནང་བས་ཐམས་ཅད་མཚོན་བསྲུངས་གཡུལ་ལས་རྒྱལ་བ་སོགས་བཤད་ཀྱིས་མི་ལང་ངོ་།  གྲྭ་སློབ་བསྟན་འགྲོའི་དོན་ནུས་པ།  ལྡང་སྒོམ་བསྟན་པ་ལྷུན་གྲུབ་རྒྱ་རོང་རྟོགས་ལྡན་མེ་རི་འབར་བ་ཉག་རོང་གཡུང་དྲུང་གྲགས་པ་གསུམ་བྱུང་།  ལྟ་སྒོམ་མངོན་དུ་གྱུར།  རིག་པ་བཙན་ས་ཟིན།  སྔ་ཕྱི་སྐྱེ་གནས་མཁྱེན།  སངས་རྒྱས་ཀྱི་དུས་ཉན་ཐོས་ལྷ་བུ་པདྨ་འཕྲུལ་ཡིན།  དགུང་ལོ་བདུན་ཅུ་དོན་ལྔ་ཡི་ཐོག་མྱ་ངན་འདས་ཚུལ་བསྟན༎  ༈  བླ་མ་དེའི་སློབ་མ་[183]ལྡང་སྒོམ་བསྟན་པ་ལྷུན་གྲུབ་ཡུལ་མདོ་སྨད་ཨ་མདོ་ཟིང་ཆུ།  འབྲུག་སྐྱིད་ནང་ཡབ་ལྡང་ང་མགོ་སེར་ཡུམ་ཇ་ཟ་ཁྲོ་མོ་བཙུན་གཉིས་ལ་སྲས་བརྒྱད་ཡོད་པའི་དྲུག་པ།  དགུང་སྙིང་ལུག  རུས་ལྡང་།  ཆུང་ཤེས་རིག་ལ་དད་གུས་ཆེ།  ལོ་བཅུ་གཅིག་ནས་འདོན་ཆོག་ཐམས་ཅད་ཐོགས་མེད།  གསེར་དཔོན་གེ་ཁོད་ཚང་དུ་ཞབས་བརྟན་གསུང་དུས།  གེ་ཁོད་ན་རེ།  ལྡང་བཙུན་ཆུང་འདིའི་སྐད་ཐོས་དུས་ང་རིག་པ་འུར་ཞིང་སེམས་བདེ་ཟེར།  སྐབས་སུ་ཕྱུགས་རྫིར་བྱོན།  ཤུག་སྡོང་གཅིག་རྩར་བསྡད་དུས།  སྤྲིན་བན་བུན་གསེབ་ནས་གཟུགས་མེད་སྒྲ་ཡིས་བུ་ཆུང་བཙུན་པ་གྱིས་ཟེར་བ་ཐོས།  དེ་ལ་བརྟེན་ནས་གནས་ལུགས་རང་བབས།  དེ་ཕྱིན་ས་རྡོའི་མལ་སྒྲོམ་དུ་ཙོག་འདུག་བྱས་པས།  མི་རྣམས་བུ་ཆུང་འདིས་ད་ལྟ་ནས་གྲུབ་བརྫུ་བྱེད་པ་ཟེར།  དགུང་ལོ་བཅུ་གཉིས་ལ་ཞུ་དཔལ་འབྱོར་བློ་གྲོས་དང་མཇལ།  ཞབས་ཕྱིར་འབྲིངས་ནས་འོང་།  རྒྱ་མོ་དམུ་རྡོའི་ལྷོ་འདབས་གཡུང་དྲུང་རིང་མོ་བྱ་བར།  གྲུབ་ཐོབ་བསྟན་པ་རྒྱལ་མཚན་དང་མཇལ།  རང་བྱུང་བསྒྲུབས་མཚན་བསྟན་པ་ལྷུན་གྲུབ།  དེ་ནས་གཙང་དུ་བྱོན།  འཇེད་སྤང་ལུང་དུ་རི་དཔོན་ཚུལ་ཁྲིམས་དབང་ལྡན་མཁའ་འགྲོ་གསང་གཅོད་སོགས་སྔགས་ཕྱོགས་མང་པོའི་[184]དབང་ལུང་མན་ངག་རྫོགས་པར་ཞུས།  དེ་ག་གྲྭ་ས་ཡ་བཞིའི་བླ་མ་རྣམས་ལ་དབང་ལུང་ཞུས།  སྟོད་གངས་རི་མཚོ་སོགས་གནས་ཀུན་མཇལ།  བོན་རིར་བླ་མ་འཁྲུལ་ཞིག་དང་མཇལ།  ཡིད་ཆེས་དད་པ་ཁོང་ནས་ཤར།  སྙན་རྒྱུད་རྫོགས་ཆེན་ཨ་ཁྲིད་ལྷན་སྐྱེས་སོགས་བོན་ཕྱི་ནང་གསང་བའི་དབང་ལུང་མན་ངག་བཅས་ཞུས།  རི་ཕུག་ཏུ་ལོ་གསུམ་བསྒྲུབས།  ཙ་རི་མཇལ་ཕེབས།  ལྷོ་རྐོང་གི་སོ་མཚམས་སུ་དྲན་པ་ཡབ་སྲས་ཞལ་གཟིགས།  ལུང་བསྟན་བཞིན་བླ་མ་རས་རྐྱང་པའི་ཞབས་ཕྱིར་བྱོན།  ལོ་གཅིག་བཞུགས་ཕ་ཡུལ་དུ་འགྲོ་དགོངས་ཞུས་བོན་རི་ལ་ཕར་ཕྱིན་སྐབས་མུན་འཚུབས་ནག་པོ་ཞིག་བྱུང་།  ཉི་ཁྲི་གཟིམས་སྐབས་གནས་བདག་གིས་ཞུས་ངོས་འབྱོན་བཞུགས་པར་ཐག་བཅད།  སྟག་རྩེ་རི་ཁྲོད་དགོན་བཏབ་བཞུགས།  སྟག་རྩེའི་ནགས་ལ་མེ་ཤོར་བ་རྔུལ་གཟན་གྱིས་བསད།  མར་ཞུ་དོ་ཡི་གནས་པོའི་ཞིང་སྟེང་ཕ་བོང་ཆེན་པོ་བསྒྲིལ།  རྒྱ་བོ་གདོང་དུ་ཞབས་རྗེས་སྔ་སོ་གསལ་རྟིང་མི་གསལ་བ་ཞིག  སེ་གོ་རས་ཞབས་རྗེས་གཅིག་ཡོད།  དེ་སོགས་གྲུབ་རྟགས་བརྗོད་མི་ལང་དགུང་ལོ་གྱ་བཞིར་ཕེབས།  སྟག་རྩེ་རི་ཁྲོད་བོན་བསྟན་བཙུགས་ནས་ཐེག་ཆེན་འཁོར་ལོ་བསྐོར་བས་ཐར་ལམ་ཟིན་པའི་གྲྭ་སློབ་དུ་མ་[185]ཡོད་ནང་གདན་འཛིན་སྐྱེས་བུ་ཚེ་དབང་ལྷུན་གྲུབ་དང་རྣལ་འབྱོར་ནམ་མཁའ་ལྷུན་གྲུབ་སོགས་ཐུན་མོང་སྣང་བ་དབང་དུ་བསྡུས།  གཏུམ་མོའི་མེ་འབར་དགུན་ཡང་གཟན་ཞིག་མི་མནབ་མི་བརྗེད་གཟུངས་ལྡན་ལྷ་ཞལ་མང་གཟིགས།  ཕོ་རོག་གཉིས་ཁྲིད་འོག་ཏུ་འདུག་སྟེ་ཞི་གནས་ཆག  མཆོག་ཐོབ་སྤྲུལ་སྐུ་འགྲོ་དོན་ལ་བྱོན་པ་སྟེ།  སྙན་རྒྱུད་རིན་སྒྲོན་ཁ་བྱང་ལུང་བསྟན་ལས།  དྲན་པའི་ཐུགས་ཀྱི་འོད་ཟེར་ལས།  སྟག་རྩེ་ལྡོམ་བུ་བྱ་བ་འབྱུང་།  དྲན་པའི་ཐུགས་སྤྲུལ་ཡིན་པར་གསུངས་སོ༎  བལ་ཡུལ་༧ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢
[187]༎རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི་རྒྱུད་རིམ་ནི།  ཡེ་ཉིད་ཀྱི་སྟོན་པ་ཀུན་ཏུ་བཟང་པོས་ཐུགས་རྗེའི་སྟོན་པ་གཤེན་ལྷ་འོད་དཀར་ལ་བརྒྱུད།  དེས་སྤྲུལ་པའི་སྟོན་པ་གཤེན་རབ་མི་བོའི་ཐུགས་ཀྱི་དཀྱིལ་དུ་བཤད།  དེས་རིག་པའི་སྟོན་པ་ཚད་མེད་འོད་ལྡན་ལ་བརྒྱུད།  དེས་ཐབས་ཆེན་སྟོན་པ་འཕྲུལ་གཤེན་སྣང་ལྡན་ལ་བཤད།  དེས་བར་ཀློང་སྟོན་པ་བར་ཀློང་ཁུ་བྱུག་ལ་བཤད།  དེས་དབྱིངས་ཀྱི་ལྷ་མོ་བཟང་ཟ་རིང་བཙུན་ལ་བཤད།  དེས་མཁའ་དབྱིངས་སྟོན་པ་འཆི་མེད་གཙུག་ཕུད་ལ་བརྒྱུད།  དེས་བརྒྱུད་ཁུངས་སྟོན་པ་གསང་བ་འདུས་པ་ལ་བཤད་དོ།  དེ་དགུ་ལ་བདེར་གཤེགས་དགོངས་རྒྱུད་དགུ་ཞེས་ཟེར།  ༸  དེས་ཡོངས་སུ་དག་པ་ལ་བརྒྱུད།  དེས་ཀླུ་བོན་བ་ནམ་ལ༴  དེས་ཁྲི་ལྡེ་ཟམ་བུ་ལ༴  དེས་བ་ནམ་སྐྱོལ་པོ༴  དེས་ཁྲི་ཤོ་རྒྱལ་བ༴  དེས་ར་སངས་བསམ་འགྲུབ༴  དེས་དར་མ་ཤེས་རབ༴  དེས་དར་མ་བློ་དེ༴  དེས་ཞང་ཞུང་ཁྲི་འཕེན༴  དེས་མུ་ཡེ་ལྷ་རྒྱུང་༴  དེས་རྨ་གཤེན་ལེགས་བཟང་༴  དེས་གྱེར་གཤེན་སྟག་ལ༴  དེས་ར་སངས་གཡུང་དྲུང་༴  དེས་གསས་ཆེན་གཡུང་དྲུང་༴  དེས་དགེ་འབར་དོན་འགྲུབ༴  དེས་གྱེར་སྤུངས་དགེ་འཕེན༴  དེས་སྲས་དགེ་རྒྱལ༴།  [188]དེས་ཞང་ཞུང་རྣམ་རྒྱལ༴།  དེས་མུ་རྒྱུང་དཀར་པོ༴།  དེས་ཧོར་ཏི་ཆེན་པོ༴།  དེས་དོན་ཀུན་གྲུབ་པ༴།  དེས་ར་སངས་འཕེན་རྒྱལ༴།  དེས་གུ་རུབ་གསས་དགའ༴།  དེས་ཟླ་བ་རྒྱལ་མཚན་ལ་བརྒྱུད།  དེ་རྣམས་ལ་འཇའ་ལུས་འཕོ་ཆེན་ཉེར་བཞི་ཟེར།  ༸  དེས་ཏ་པི་ཧྲི་ཙ་ལ་བརྒྱུད།  དེས་གྱེར་སྤུངས་སྣང་བཞེར་ལོད་པོ་ལ་བརྒྱུད་དོ།  དེ་གཉིས་ལ་སྤྲུལ་སྐུ་དྲིན་ཆེན་གཉིས་བརྗོད།  ༸  དེས་རྒྱལ་གཟིགས་གསས་ཆུང་༴།  དེས་དམུ་གཤེན་ཙོ་གེ༴།  དེས་གྱེར་གཤེན་ཙོ་ཏང་༴།  དེས་ཤོད་ཁྲམ་ཆེན་པོ༴།  དེས་དམུ་རྒྱལ་བ་བློ་གྲོས་ལ་བརྒྱུད།  དེས་དཔོན་རྒྱལ་བཙན་པོ་ལ་བརྒྱུད་དོ།  དེ་དྲུག་ལ་ཞང་ཞུང་གི་གྲུབ་ཐོབ་དྲུག་ཞེས་བརྗོད།  ༸  དེ་ནས་སྟོད་རྒྱུད་དང་སྨད་རྒྱུད་གཉིས་སུ་༼བཀའ་ཉམས་གཉིས་སོ་སོར་༽གྱེས་ཏེ།  དང་པོ་ནི་དཔོན་བཙན་པོ་ནས་༼བཀའ་རྒྱུད་ཁོ་ན་༽གུ་གེ་བློ་ལྡན་ལ༴།  དེས་པུ་རེང་ཀུན་དགའ་ལ་༴།  དེས་རྣལ་འབྱོར་གསས་མཆོག༴།  དེས་ཁྱུང་བྱིད་མུ་ཐུར༴།  དེས་བདེ་བ་རིང་མོ༴།  དེས་རྟོག་མེད་ཞིག་པོ་ལ་བརྒྱུད་དོ།  དེ་དྲུག་ལ་སྟོད་རྒྱུད་རིག་འཛིན་དྲུག་ཞེས་ཟེར།  ༸  སྨད་རྒྱུད་ནི།  དཔོན་བཙན་པོ་ནས་༼ཉམས་རྒྱུད་ཁོ་ན་༽ལྷུན་གྲུབ་མུ་ཐུར་ལ་བརྒྱུད།  དེས་གཤེན་རྒྱལ་ལྷ་རྩེ༴།  དེས་ལྷ་སྒོམ་དཀར་པོ༴།  [189]དེས་དངོས་གྲུབ་རྒྱལ་མཚན༴།  དེས་འོར་སྒོམ་ཀུན་འདུལ་ལ་རྒྱུད་དོ།  དེ་ལྔ་ལ་སྨད་རྒྱུད་བོད་ཀྱི་གྲུབ་ཐོབ་ལྔ་ཞེས་ཟེར།  ༸  དེ་ནས་ཡང་སྟོན་ཆེན་པོས་༼ཤེས་རབ་རྒྱལ་མཚན་༽བླ་མ་འོལ་སྒོམ་ཀུན་འདུལ་ལས་ཉམས་རྒྱུད་དང་།  རྟོག་མེད་ཞིག་པོའི་དྲུང་ནས་བཀའ་རྒྱུད་ཀྱི་གདམས་པ་ཞུས་ནས་རྒྱུད་པ་གཅིག་ཏུ་འདུས་སོ།  ཡང་སྟོན་ཤེས་རབ་རྒྱལ་མཚན་ནས་བྱང་རྒྱུད་དང་ལྷོ་རྒྱུད་གཉིས་སུ་གྱེས་ཏེ།  དང་པོ་བྱང་རྒྱུད་ནི་གཞན་དུ་གསལ་ལ།  གཉིས་པ་ལྷོ་རྒྱུད་ནི།  ཡང་སྟོན་ཆེན་པོས་དམ་པ་འབུམ་རྗེ་ལ༴།  དེས་བཀྲ་ཤིས་རྒྱལ་མཚན་ལ༴།  དེས་དབོན་པོ་ཡེ་ཤེས་རྒྱལ་མཚན༴།  དེས་རྒྱལ་མཚན་རིན་ཆེན༴།  དེས་གཅིག་ཆོད་དད་ཤེས༴།  དེས་བྲུ་རྒྱལ་བ་གཡུང་དྲུང་ལ༴།  དེས་རི་པ་ཤེར་བློ་དང་།  ཨ་ཐོག་ཡེ་ཤེས་རིན་ཆེན་གཉིས་ཀ་ལ་བརྒྱུད།  ༸ ཡང་བྲུ་སྟོན་རྒྱལ་བས་མཐོ་ལ་ཤེས་རབ་དཔལ་ལ་བརྒྱུད། དེས་སྒོ་ཛུང་ནམ་མཁའ་འོད་ཟེར༴།  དེས་རྒྱལ་རོང་གཡུང་དྲུང་ཡེ་ཤེས༴།  དེས་མཁས་གྲུབ་རིན་ཆེན་བློ་གྲོས༴།  དེས་མཉམ་མེད་ཤེས་རབ་རྒྱལ་མཚན་ལ་བརྒྱུད་དོ།  ༸  ཡང་གཅིག་ལ།  བྲུ་རྒྱལ་བས་བསོད་བློ་དང་།  ནམ་འོད་བསོད་རྒྱལ་གསུམ་ལ་བརྒྱུད།  བསོད་བློས་རྣམ་རྒྱལ་ཀ་ར་[190]དང་།  ནམ་རིན་གཉིས་ལ༴།  བྲུ་སྟོན་ནམ་རིན་དང་རྣམ་རྒྱལ་ཀ་ར་གཉིས་ཀྱིས་རྒྱལ་རོང་གཡུང་དྲུང་ཡེ་ཤེས་ལ་བརྒྱུད།  དེས་མཁས་གྲུབ་རིན་བློར༴།  དེས་མཉམ་མེད་ཤེས་རབ་རྒྱལ་མཚན་ལ་བརྒྱུད།  ཡང་རྒྱུད་ཅིག་ལ་བྲུ་རྒྱལ་བས་ཨ་ཐོག་ཡེ་རིན་ལ༴།  དེས་རྣམ་རྒྱལ་ཀ་ར་ལ༴།  དེས་མཁས་གྲུབ་རིན་ཆེན་བློ་གྲོས༴།  དེས་མཉམ་མེད་ཤེས་རབ་རྒྱལ་མཚན་ལ་བརྒྱུད་དོ།  མཉམ་མེད་ཤེས་རབ་རྒྱལ་མཚན་གྱིས་རྒྱལ་ཚབ་རིན་ཆེན་རྒྱལ་མཚན༴།  དེས་ནམ་མཁའ་ཡེ་ཤེས༴།  དེས་ཀུན་བཟང་རྒྱལ་མཚན༴།  དེས་རིན་ཆེན་རྒྱལ་མཚན༴།  དེས་ཚུལ་ཁྲིམས་རྒྱལ་མཚན༴།  དེས་བསོད་ནམས་ཡེ་ཤེས༴།  དེས་བསོད་ནམས་གཡུང་དྲུང་༴།  དེས་ཤེ་ཙུ་དྲུང་མུ༴།  དེས་ཤེས་རབ་འོད་ཟེར༴།  དེས་གཡུང་དྲུང་རྒྱལ་མཚན༴།  དེས་ཤེས་རབ་བློ་གྲོས༴།  དེས་ཤེས་རབ་འོད་ཟེར༴།  དེས་གཙུག་ཕུད་འོད་ཟེར༴།  དེས་གཡུང་དྲུང་ཚུལ་ཁྲིམས༴།  དེས་རིན་ཆེན་འོད་ཟེར༴།  དེས་རིན་ཆེན་ལྷུན་གྲུབ༴།  དེས་ཤེས་རབ་བསྟན་འཛིན༴།  དེས་ཤེས་རབ་དབང་རྒྱལ༴།  དེས་གཡུང་དྲུང་དབང་རྒྱལ༴།  དེས་བསོད་ནམས་བློ་གྲོས༴།  དེས་སྐམ་ཞིག་མཁས་གྲུབ་ཉི་མ་བསྟན་འཛིན༴།  དེས་བསོད་ནམས་ཕུན་ཚོགས་ལ༴།  དེས་ཤེས་རབ་[191]གཡུང་དྲུང་༴།  དེས་ཚབ་ཤི་ཉི་མ་གྲགས་པ༴།  དེས་བསྟན་པ་བློ་གྲོས༴།  དེས་ཡོངས་འཛིན་སངས་རྒྱས་བསྟན་འཛིན་ལ༴།  དེས་ཡོངས་འཛིན་སློབ་དཔོན་བསྟན་འཛིན་རྣམ་དག་ལ་བརྒྱུད་དོ།  ༸  ཡང་རྒྱུད་གཅིག་ལ་ཉི་མ་བསྟན་འཛིན་ནས་དེས་ཁྱུང་ཡུལ་གྲུབ་ཆེན་མེ་སྟོན་ཉི་མ་རྒྱལ་མཚན༴།  དེས་གྲུབ་དབང་སྨོན་ལམ་རྒྱལ་མཚན༴།  དེས་གྲུབ་སྒོམ་ཚུལ་ཁྲིམས་རྒྱལ་མཚན༴།  དེས་ཡོངས་འཛིན་སངས་རྒྱས་བསྟན་འཛིན༴།  དེས་ཡོངས་འཛིན་སློབ་དཔོན་བསྟན་འཛིན་རྣམ་དག་ལ་བརྒྱུད་དོ།  ༸  ཡང་གཅིག་ལ་བྲུ་རྒྱལ་བས་ཨ་ཐོག་ཡེ་ཤེས་རིན་ཆེན་ལ་བརྒྱུད།  དེས་གར་ཙ་བསོད་ནམས་བློ་གྲོས༴།  དེས་སྤ་བསྟན་རྒྱལ་བཟང་པོ༴།  དེས་སློབ་དཔོན་ཁྲོ་བོ་རྒྱལ་མཚན༴།  དེས་ཤར་པ་དྲང་སྲོང་ཚུལ་ཁྲིམས་དཔལ་བཟང་༴།  དེས་བྱ་བྲལ་ཤེས་རབ་འོད་ཟེར༴།  དེས་རྟོག་ལྡན་ཤེས་རབ་རྒྱལ་མཚོ༴།  དེས་སྒོ་ཛུང་བློ་གྲོས་རྒྱལ་མཚན༴།  དེས་སློབ་དཔོན་བསྟན་པ་འོད་ཟེར༴།  དེས་བྱ་དུར་ཉི་མ་འོད་ཟེར༴།  དེས་འཁྲུལ་ཞིག་གཡུང་དྲུང་ཚུལ་ཁྲིམས༴།  དེས་ལྡོང་སྒོམ་བསྟན་པ་ལྷུན་གྲུབ༴།  ༼དེས་ནམ་མཁའ་ལྷུན་གྲུབ༴།  དེས་གཡུང་དྲུང་རྣམ་དག༴།  དེས་རྒྱལ་བ་བློ་གྲོས༴།༽  དེས་བསྒྱེལ་རི་མི་[192]འགྱུར་རྒྱལ་མཚན༴།  དེས་མགྲོན་ལྡོག་བསོད་ནམས་རྒྱལ་མཚན༴།  དེས་མེ་སྟོན་ཉི་མ་རྒྱལ་མཚན༴།  དེས་གྲུབ་དབང་སྨོན་ལམ་རྒྱལ་མཚན༴།  དེས་འགྲུ་སྒོམ་ཚུལ་ཁྲིམས་རྒྱལ་མཚན༴།  དེས་ཡོངས་འཛིན་སངས་རྒྱས་བསྟན་འཛིན༴།  དེས་ཡོངས་འཛིན་སློབ་དཔོན་བསྟན་འཛིན་རྣམ་དག་ལ་བརྒྱུད་དོ།  ༸  ཡང་གཅིག་ལ་ཤར་རྫ་བཀྲ་ཤིས་རྒྱལ་མཚན།  ཉག་གཏེར་གསང་སྔགས་གླིང་པ༴།  དེས་སྤ་སྟོན་བསྟན་པ་འབྲུག་གྲགས༴།  དེས་ཡོངས་འཛིན་སངས་རྒྱས་བསྟན་འཛིན༴།  དེས་ཡོངས་འཛིན་སློབ་དཔོན་བསྟན་འཛིན་རྣམ་དག་ལ་བརྒྱུད་དོ༎  བཀྲ་ཤིས༎  དཔར་རྩ་བསྒྲིགས་པ་པོས་  ༢༠༠༢  ༦  ༡༤
[193] ཁ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་རིགས་དྲུག་རང་སྦྱོང་གི་གདམས་པ་བཞུགས་སོ༎[194]༄༅།  །བོན་ཐམས་ཅད་ཀྱི་སྔོན་དུ་འགྲོ་བ་སྙིང་རྗེ་བྱང་ཆུབ་མཆོག་ཏུ་སེམས་བསྐྱེད་པར་བྱ།  བཅའ་བ་ལུས་ཀྱི་གནད།  ལུས་རང་བཞིན་ཆ་ལུགས་ལྔ་ལྡན་གྱི་ཕྱག་རྒྱ་བཅའ།  རང་ས་གཞི་ལ་འདུག་པའི་མདུན་གྱི་བར་སྣང་ལ།  སྤྱི་གཙུག་ཁྲུ་གང་གི་སར།  སེང་ཁྲི་ཉི་ཟླ་པདྨའི་གདན་ལ།  ཨ་མུ་ཡེ་ཨ་དཀར་ཨ་ནི་ཨ།  ཞེས་བརྗོད་པས།  མི་མངོན་པའི་དབྱིངས་ནས་ཨ་དཀར་པོ་ཆུ་ཤེལ་གྱི་མདོག་འདྲ་བ་གཅིག  གདན་དེའི་ཐོག་ཏུ་བབས།  ངག་ཏུ་ཨ་ཨཱོཾ་ཧཱུྃཿ  ཨཱ་ཨ་དཀར་ས་ལེ་འོད་ཨ་ཡང་ཨཱོཾ་འདུ།  འོད་ཟེར་ཕར་འཕྲོས་ཚུར་འདུས།  བདག་གཞན་སྒྲིབ་པ་སྦྱངས།  འོད་དུ་[195]ཞུ་བ་ལས།   ཡི་དམ་ཀུན་བཟང་གཤེན་ལྷ་སྐུ་མདོག་ཤེལ་དཀར་དངས་པའི་མདོག་འདྲ་བ།  དབུ་རྒྱན་མགུལ་ཆུ་ཕྱག་གདུབ་ཞབས་གདུབ་རིན་པོ་ཆེའི་རྒྱན་གྱིས་སྤྲས་པ།  དེ་ལ་བདེར་གཤེགས་ཞི་བའི་ལྷ་ཚོགས་ཀྱིས་བསྐོར་བར་བསྐྱེད།  ཨཱ་ཨ་དཀར་ས་ལེ་འོད་ཨ་ཡང་ཨཱོྃ་འདུ།  འོད་ཟེར་ཡར་འཕྲོས་དབྱིངས་ནས་བདེར་གཤེགས་སྤྱན་དྲངས།  བསྐྱེད་པ་རྣམས་ལ་ཐིམ་གཉིས་མེད་ལས་ཀྱི་སེམས་དཔར་གྱུར།  བདེར་གཤེགས་དེ་རྣམས་ལ་ཕྱག་འཚལ་སྡིག་པ་བཤགས།  མཆོད་པ་འབུལ།  དགེ་བ་ལ་རྗེས་སུ་ཡིད་རང་བསམ་པའི་འདུན་པ་ལ་སྐྱབས་གནས་ཀྱི་ཐུགས་ཁ་ནས།  [196]རཾ་ཡཾ་མཾ་གསུམ་འཕྲོས་སྤྱི་གཙུག་ཏུ་ཐིམ་པས།  ཚེ་རབས་ནས་བསགས་པའི་བག་ཆགས་སྡིག་སྒྲིབ་ཐམས་ཅད།  རཾ་ལས་ཡེ་ཤེས་ཀྱི་མེ་བྱུང་ནས་བཅོམ་གྱིས་བསྲེགས།  ཡཾ་ལས་རླུང་བྱུང་ནས་གཏོར།  མཾ་ལས་ཡེ་ཤེས་ཀྱི་ཆུ་བྱུང་ནས་བཀྲུས།  བདག་ལུས་ཤེལ་དཀར་གྱི་བུམ་པ་བཞིན།  དབང་དང་བྱིན་རླབས་ཀྱི་སྣོད་དུ་རུང་པ་ཞིག་ཏུ་གྱུར།  དེ་ནས་བདེར་གཤེགས་རྣམས་ཀྱི་གནས་གསུམ་ནས།  ཨ་ཨཱོྃ་ཧཱུྃ་གསུམ་བྱུང་ནས་བདག་གི་གནས་གསུམ་དུ་ཐིམ་པས།  སྐུ་གསུང་ཐུགས་ཀྱི་དབང་དང་བྱིན་རླབས་ཐོབ་པར་བསམ།  དེ་རྗེས་བདེར་གཤེགས་རྣམས་འོད་དུ་ཞུ་ནས་བདག་ལ་ཐིམ་པས།  [197]བདག་ཉིད་རྫོགས་སྐུ་གཤེན་འོད་དཀར་སྐུ་མདོག་ཤེལ་དཀར་དྭངས་པའི་མདོག་འདྲ་བ།  དབུ་རྒྱན་ཕྱག་གདུབ་ཞབས་གདུབ་རིན་པོ་ཆེའི་རྒྱན་གྱིས་སྤྲས་པ།  ཕྱག་མཉམ་བཞག་གི་སྟེང་དུ་ཡིད་བཞིན་གྱི་ནོར་བུ་བསྣམས་པར་གྱུར་པ་ཡི།  རྐང་མཐིལ་གཡས་པ་རླུང་གི་འཁོར་ལོ་མཐིང་ནག་རྩིབས་དགུ།  གཡོན་པ་མེའི་འཁོར་ལོ་དམར་ནག་རྩིབས་དགུ་པ།  གཡས་ཀྱི་ལྟེ་བ་ལ་ཨ་དཀར་པོ།  གཡོན་གྱི་ལྟེ་བ་ལ་ཨ་དམར་པོ།  གཡས་ཀྱི་རྩིབས་དགུ་ལ་དུ་མཐིང་ནག་དགུ།  གཡོན་ལ་དུ་དམར་ནག་དགུ།  ཞབས་ན་ཡཾ་ལྗང་ཁུ་རེ་བསྐྱེད།  དམྱལ་བ་ཚ་གྲང་གི་ཕྱི་སྣོད་ནང་བཅུད་ལ།  [198]མི་རྟག་སྙིང་རྗེ་ཐུན་གཅིག་སྒོམ་པའི་ངང་ལས།  ངག་ཏུ་རཾ་ཡཾ་མཾ་ཞེས་པས།  དམྱལ་བ་ཚ་གྲང་གི་ཕྱི་སྣོད་ནང་བཅུད་ཀྱི་བག་ཆགས་སྡིག་སྒྲིབ་ཐམས་ཅད།  རཾ་ལས་ཡེ་ཤེས་ཀྱི་མེ་བྱུང་ནས་ཆོམ་གྱིས་བསྲེགས།  ཡཾ་ལས་རླུང་བྱུང་ནས་གཏོར།  མཾ་ལས་ཆུ་བྱུང་ནས་བཀྲུས།  ཕྱི་སྣོད་འོད་དུ་ཞུ་བ་ལས་ནང་བཅུད་རྣམ་ཤེས་འོད་སྐུར་ལམ་གྱིས་གྱུར།  ངག་ཏུ་ཨ་ཨ་ཞེས་པས།  ཨ་ལས་ཨ་འཕྲ་མོ་གྲངས་མེད་པ་ཆར་བབས་པ་བཞིན་འཕྲོས།  རྣམ་ཤེས་འོད་སྐུ་རྣམས་ལ་ཐིམ་པས།  འདུལ་གཤེན་མུ་ཆོ་ལྡེམ་དྲུག་དང་གསང་བ་ངང་རིང་གི་སྐུར་གྱུར།  མུ་ཆོ་ལྡེམ་དྲུག་སྐུ་མདོག་དཀར་པོ།  དབུ་ལ་གསེར་གྱི་ཐོད་རྡིང་སྐུ་ལ་གཞའ་ཚོན་ན་བཟའ་གསོལ་བ།  གཡས་པས་འདྲེན་པའི་ལྕགས་ཀྱུ་གཡོན་པས་འཁོར་ལོ་བསྣམས་པ།  གསང་བ་ངང་རིང་སྐུ་མདོག་དམར་པོ་དབུ་ལ་ཤེལ་གྱི་ཐོད་རྡིང་སྐུ་ལ་ཆུ་དར་ན་བཟའ།  གཡས་པས་འདྲེན་པའི་ལྕགས་ཀྱུ་གཡོན་པས་འཁོར་ལོ་བསྣམས་པ།  ཨ་དུ་ཡང་སང་སང་ཞེས་པས།  འོད་ཟེར་ཡར་འཕྲོས་དབྱིངས་ནས་བདེར་གཤེགས་སྤྱན་དྲངས་བསྐྱེད་པ་རྣམས་ལ་ཐིམ།  གཉིས་མེད་ལས་ཀྱི་སེམས་དཔར་གྱུར།  ཕྱི་སྣོད་ལྷའི་གཞལ་ཡས་ཁང་བྱམས་པ་ཆེན་པོའི་ཞིང་ཁམས།  ནང་བཅུད་[199]འདུལ་གཤེན་མུ་ཆོ་ལྡེམ་དྲུག་དང་།  གསང་བ་ངང་རིང་གི་སྐུ་ཡིས་གང་བར་བསམ།  ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ།  ཨ་དུ་ཡང་སང་སང་།  བསྐྱེད་སྒོམ་ངང་ནས་རྨི་རྟགས་མ་བྱུང་བར་བསྒྲངས།  རྫོགས་རིམ་ཕྱི་སྣོད་འོད་དུ་ཞུ་ནས་ནང་བཅུད་འདུལ་གཤེན་ལ་ཐིམ།  འདུལ་གཤེན་འོད་དུ་ཞུ།  ཨ་དཀར་དམར་དུ་གྱུར།  ཨ་དཀར་དམར་གཅིག་ལ་གཅིག་ཐིམ་པའི་ཚུལ་དུ།  དབུས་ཀྱི་འདུལ་གཤེན་ཐུགས་ཁའི་ཡང་ལ་ཐིམ།  ཡང་རཾ་ལ་ཐིམ་རཾ་ཨ་ལ་ཐིམ་ཨ་འདུལ་གཤེན་ལ་ཐིམ་འདུལ་གཤེན་ཨ་དཀར་དམར་ལ་ཐིམ།  ཨ་དཀར་དམར་ཐིག་ལེ་དཀར་དམར་དུ་གྱུར།  ཐིག་ལེ་དཀར་དམར་མཁའ་ལ་གཞའ་ཡལ་བ་ལྟར་མི་དམིགས་པའི་རྒྱས་འདེབས༎  ༈  བདག་རྫོགས་སྐུར་གསལ་བའི་གསང་གནས་ཐབས་ཤེས་འཁོར་ལོ་དམར་པོ་རྩིབས་གསུམ།  ལྟེ་བ་ལ་ཨ་དཀར་དམར་གཉིས་རྩིབས་གསུམ་ལ་ཏྲི་དམར་པོ་གསུམ།  ཞབས་སུ་རཾ་དམར་ནག  ཡིད་བཏགས་བཀྲེས་སྐོམ་ཕྱི་ནང་སྣོད་བཅུད་ལ།  མི་རྟག་སྙིང་རྗེ་ཐུན་གཅིག་སྒོམ་པའི་ངང་ལས།  ངག་ཏུ་རཾ་ཡཾ་མཾ་ཞེས་པས།  ཡིད་བཏགས་བཀྲེས་སྐོམ་གྱི་ཕྱི་ནང་སྣོད་བཅུད་བག་ཆགས་སྡིག་སྒྲིབ་ཐམས་ཅད།  རཾ་ལས་ཡེ་ཤེས་ཀྱི་མེ་བྱུང་[200]ནས་བསྲེགས།  ཡཾ་ལས་ཡེ་ཤེས་ཀྱི་རླུང་བྱུང་ནས་གཏོར།  མཾ་ལས་ཡེ་ཤེས་ཀྱི་ཆུ་བྱུང་ནས་བཀྲུས།  ཕྱི་སྣོད་འོད་དུ་ཞུ་བ་ལས་ནང་བཅུད་རྣམ་ཤེས་འོད་སྐུར་ལམ་གྱིས་གྱུར།  ངག་ཏུ་ཨ་ཨ་ཞེས་པས་ཨ་ལས་ཨ་འཕྲ་མོ་གྲངས་མེད་པ་ཆར་བབས་པ་བཞིན་འཕྲོས།  རྣམ་ཤེས་འོད་སྐུ་རྣམས་ལ་ཐིམ་པས་འདུལ་གཤེན་མུ་ཆོ་ལྡེམ་དྲུག་དང་གསང་བ་ངང་རིང་གི་སྐུར་གྱུར།  མུ་ཆོ་ལྡེམ་དྲུག་དཀར་པོ་གསེར་གྱི་ཐོད་རྡིང་གཞའ་ཚོན་གྱི་ན་བཟའ།  གཡས་འདྲེན་པའི་ལྕགས་ཀྱུ།  གཡོན་བདུད་རྩི་རྒྱུན་སྦྲེང་བུམ་པ་དང་ཕྲེང་བ་བསྣམས་པ།  གསང་བ་ངང་རིང་སྐུ་མདོག་དམར་པོ་ཤེལ་གྱིས་ཐོད་རྡིང་།  ཆུ་དར་གྱི་ན་བཟའ་གཡས་ལྕགས་ཀྱུ་གཡོན་བུམ་པ་བསྣམས་པ།  ཨ་ཏྲི་རཾ་སང་སང་ཞེས་པས་འོད་ཟེར་ཡར་འཕྲོས་དབྱིངས་ནས་བདེར་གཤེགས་སྤྱན་དྲངས།  བསྐྱེད་པ་རྣམས་ལ་ཐིམ་གཉིས་མེད་ལས་ཀྱི་སེམས་དཔར་གྱུར།  ཕྱི་སྣོད་ལྷའི་གཞལ་ཡས་ཁང་།  སྦྱིན་པ་ཆེན་པོའི་ཞིང་ཁམས་ནང་བཅུད་འདུལ་གཤེན་མུ་ཆོ་ལྡེམ་དྲུག་དང་།  གསང་བ་ངང་རིང་གི་སྐུ་ཡིས་གང་བར་བསམ།  ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ།  ཨ་ཏྲི་རཾ་སངས་སངས།  བསྐྱེད་སྒོམ་གྱི་ངང་ནས་རྨི་རྟགས་མ་ཐོན་བར་དུ་བསྒྲང་།  རྫོགས་རིམ་ཕྱི་[201]སྣོད་འོད་དུ་ཞུ་ནས་ནང་བཅུད་འདུལ་གཤེན་ལ་ཐིམ།  འདུལ་གཤེན་འོད་དུ་ཞུ་ཨ་དཀར་དམར་དུ་གྱུར།  ཨ་དཀར་དམར་གཅིག་ལ་གཅིག་ཐིམ་པའི་ཚུལ་དུ།  དབུས་ཀྱི་འདུལ་གཤེན་ཐུགས་ཁའི་ཨ་ལ་ཐིམ།  ཡང་རཾ་ལ་ཐིམ་རཾ་ཨ་ལ་ཐིམ་ཨ་འདུལ་གཤེན་ལ་ཐིམ།  འདུལ་གཤེན་ཨ་དཀར་དམར་ལ་ཐིམ།  ཨ་དཀར་དམར་ཐིག་ལེ་དཀར་དམར་དུ་གྱུར།  ཐིག་ལེ་དཀར་དམར་མཁའ་ལ་གཞའ་ཡལ་བ་ལྟར།  མི་དམིགས་པའི་རྒྱས་འདེབས།།  ༈  བདག་རྫོགས་སྐུར་གསལ་བའི་ལྟེ་བར་སྤྲུལ་པའི་འཁོར་ལོ་སྔོན་པོ་རྩིབས་གསུམ་པ།  ལྟེ་བ་ལ་ཨ་སྔོ་ལྗང་རྩིབས་གསུམ་ལ་པྲི་སྔོན་པོ་གསུམ།  ཞབས་སུ་ཡཾ་སྔོན་པོ་གཅིག་བསམ།  བྱོལ་སོང་གླེན་ལྐུགས་ཀྱི་ཕྱི་སྣོད་ནང་བཅུད་ལ།  མི་རྟག་སྙིང་རྗེ་ཐུན་གཅིག་སྒོམ་པའི་ངང་ལས།  ངག་ཏུ་རཾ་ཡཾ་མཾ་ཞེས་པས།  བྱོལ་སོང་གླེན་ལྐུགས་ཀྱི་ཕྱི་སྣོད་ནང་བཅུད་ཀྱི།  བག་ཆགས་སྡིག་སྒྲིབ་ཐམས་ཅད།  རཾ་ལས་ཡེ་ཤེས་ཀྱི་མེ་བྱུང་ནས་བསྲེགས།  ཡཾ་ལས་ཡེ་ཤེས་ཀྱི་རླུང་བྱུང་ནས་གཏོར།  མཾ་ལས་ཡེ་ཤེས་ཀྱི་ཆུ་བྱུང་ནས་བཀྲུས།  ཕྱི་སྣོད་འོད་དུ་ཞུ་བ་ལས་ནང་བཅུད་རྣམ་ཤེས་འོད་སྐུར་ལམ་གྱིས་གྱུར།  ངག་ཏུ་ཨ་ཨ་ཞེས་པས་ཨ་ལས་ཨ་འཕྲ་མོ་གྲངས་མེད་པ་[202]ཆར་བབས་པ་བཞིན་འཕྲོས།  རྣམ་ཤེས་འོད་སྐུ་རྣམས་ལ་ཐིམ་པས།  འདུལ་གཤེན་ཏི་སངས་རང་ཞིའི་སྐུ་རུ་གྱུར།  ཏི་སངས་རང་ཞི་སྐུ་མདོག་སྔོ་ལྗང་དབུ་ལ་ཤེལ་གྱི་ཐོད་རྡིང་སྐུ་སྟོད་རྨ་བྱའི་སྟོད་གཡོགས་ལ་སྐུ་སྨད་མེ་དར་ཤམ་ཐབས་ཅན།  གཡས་པ་འོད་ཆེན་གསལ་བའི་འཁོར་ལོ་ལ།  གཡོན་པས་བདུད་རྩི་བུམ་པ་བསྣམས་པར་གྱུར།  ཨ་པྲི་མང་སངས་སངས་ཞེས་པས་འོད་ཟེར་ཡར་འཕྲོས་དབྱིངས་ནས་བདེར་གཤེགས་སྤྱན་དྲངས།  བསྐྱེད་པ་རྣམས་ལ་ཐིམ།  གཉིས་མེད་ལས་ཀྱི་སེམས་དཔར་གྱུར།  ཕྱི་སྣོད་ལྷའི་གཞལ་ཡས་ཁང་ཡེ་ཤེས་ཆེན་པོའི་ཞིང་ཁམས།  ནང་བཅུད་འདུལ་གཤེན་ཏི་སངས་རང་ཞིའི་སྐུ་ཡིས་གང་བར་བསམ།  ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ།  ཨ་པྲི་མང་སངས་སངས།  དེའི་ངང་ནས་རྨི་རྟགས་མ་ཐོན་བར་དུ་བསྒྲང་།  རྫོགས་རིམ་ཕྱི་སྣོད་འོད་དུ་ཞུ་ནས་བཅུད་འདུལ་གཤེན་ལ་ཐིམ།  འདུལ་གཤེན་འོད་དུ་ཞུ་ཨ་སྔོ་ལྗང་དུ་གྱུར།  ཨ་སྔོ་ལྗང་དབུས་ཀྱི་འདུལ་གཤེན་ཐུགས་ཁའི་ཡཾ་ལ་ཐིམ།  ཡཾ་རཾ་ལ་ཐིམ་རཾ་ཨ་ལ་ཐིམ་ཨ་འདུལ་གཤེན་ལ་ཐིམ།  འདུལ་གཤེན་ཨ་སྔོ་ལྗང་ལ་ཐིམ།  ཨ་སྔོ་ལྗང་ཐིག་ལེ་སྔོ་ལྗང་དུ་གྱུར།  ཐིག་ལེ་སྔོ་ལྗང་མཁའ་ལ་གཞའ་ཡལ་བ་ལྟར།  མི་དམིགས་[203]པའི་རྒྱས་འདེབས༎  ༈  བདག་རྫོགས་སྐུར་གསལ་བའི་ངང་ནས།  ཐུགས་ཁ་བོན་ཉིད་འཁོར་ལོ་རྩིབས་བཞི་པའི་དབུས་ཀྱི་ལྟེ་བ་ལ།  ཨ་མཐིང་སྔོན་རྩིབས་བཞི་ལ་རྣི་སེར་ལྗང་བཞི་ཞབས་སུ་ཁང་སེར་པོ་གཅིག  མི་བྲེལ་འཕོང་གི་ཕྱི་སྣོད་ནང་བཅུད་ལ།  མི་རྟག་སྙིང་རྗེ་ཐུན་གཅིག་སྒོམ་པའི་ངང་ལས།  ངག་ཏུ་རཾ་ཡཾ་མཾ་ཞེས་པས།  མི་བྲེལ་འཕོང་གི་ཕྱི་སྣོད་ནང་བཅུད་ཀྱི་བག་ཆགས་སྡིག་སྒྲིབ་ཐམས་ཅད།  རཾ་ལས་ཡེ་ཤེས་ཀྱི་མེ་བྱུང་ནས་བསྲེགས།  ཡཾ་ལས་ཡེ་ཤེས་ཀྱི་རླུང་བྱུང་ནས་གཏོར།  མཾ་ལ་ཡེ་ཤེས་ཀྱི་ཆུ་བྱུང་ནས་བཀྲུས།  ཕྱི་སྣོད་འོད་དུ་ཞུ་བ་ལས་ནང་བཅུད་རྣམ་ཤེས་འོད་སྐུར་ལམ་གྱིས་གྱུར།  ངག་ཏུ་ཨ་ཨ་ཞེས་པས་ཨ་ལས་ཨ་འཕྲ་མོ་གྲངས་མེད་པ་ཆར་བབས་པ་བཞིན་འཕྲོས།  རྣམ་ཤེས་འོད་སྐུ་རྣམས་ལ་ཐིམ་པས་འདུལ་གཤེན་གསང་བ་འདུས་པ་སྐུ་མདོག་མཐིང་སྔོན།  དབུ་ལ་རིན་པོ་ཆེའི་པྲོག་ཞུ་ལ་སྐུ་ལ་མེ་དར་ན་བཟའ་གསོལ་བ།  གཡས་པས་རྔ་གཤང་སྒྲ་སྒྲོག་ཅིང་།  གཡོན་པས་བདུད་རྩི་བུམ་པ་བསྣམས་པར་གྱུར།  ཨ་རྣི་ཁང་སངས་སངས་ཞེས་པས་འོད་ཟེར་ཡར་འཕྲོས་དབྱིངས་ནས་བདེར་གཤེགས་སྤྱན་དྲངས་བསྐྱེད་པ་རྣམས་ལ་ཐིམ།  གཉིས་མེད་ལས་ཀྱི་སེམས་དཔར་གྱུར།  [204]ཕྱི་སྣོད་ལྷའི་གཞལ་ཡས་ཁང་ཡངས་པ་ཆེན་པོའི་ཞིང་ཁམས།  ནང་བཅུད་འདུལ་གཤེན་གསང་བ་འདུས་པའི་སྐུ་ཡིས་གང་པར་བསམ།  ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ།  ཨ་རྣི་ཁང་སངས་སངས།  ཞེས་པས་དེའི་ངང་ནས་རྨི་རྟགས་མ་བྱུང་བར་དུ་བསྒྲང་།  རྫོགས་རིམ་ཕྱི་སྣོད་འོད་དུ་ཞུ་ནས།  ནང་བཅུད་འདུལ་གཤེན་ལ་ཐིམ་འདུལ་གཤེན་འོད་དུ་ཞུ་ཨ་མཐིང་སྔོན་དུ་གྱུར།  ཨ་མཐིང་སྔོན་དབུས་ཀྱི་འདུལ་གཤེན་ཐུགས་ཁའི་ཡཾ་ལ་ཐིམ།  ཡཾ་རཾ་ལ་ཐིམ་རཾ་ཨ་ལ་ཐིམ་ཨ་འདུལ་གཤེན་ལ་ཐིམ།  འདུལ་གཤེན་ཨ་མཐིང་སྔོན་ལ་ཐིམ།  ཨ་མཐིང་སྔོན་ཐིག་ལེ་མཐིང་སྔོན་དུ་གྱུར།  ཐིག་ལེ་མཐིང་སྔོན་མཁའ་ལ་གཞའ་ཡལ་བ་ལྟར་མི་དམིགས་པའི་རྒྱས་འདེབས༎  ༈  བདག་རྫོགས་སྐུར་གསལ་བའི་ངང་ནས།  མགྲིན་པ་ལོངས་སྤྱོད་ཀྱི་འཁོར་ལོ་སྔོ་སྐྱ།  རྩིབས་བརྒྱད་པའི་དབུས་ཀྱི་ལྟེ་བ་ལ་ཨ་སྔོན་པོ་རྩིབས་བརྒྱད་ལ་སུ་སེར་སྐྱ་བརྒྱད།  ཞབས་སུ་བྲུཾ་ཁ་དོག་ལྔ་ལྡན་ཞིག་བསྐྱེད།  ལྷ་མ་ཡིན་འཐབ་རྩོད་ཀྱི་ཕྱི་སྣོད་ནང་བཅུད་ལ།  མི་རྟག་སྙིང་རྗེ་ཐུན་གཅིག་སྒོམ་པའི་ངང་ལས།  ངག་ཏུ་རཾ་ཡཾ་མཾ་ཞེས་པས་ལྷ་མེན་འཐབ་རྩོད་ཀྱི་ཕྱི་སྣོད་ནང་བཅུད་ཀྱི་བག་ཆགས་སྡིག་སྒྲིབ་ཐམས་ཅད།  རཾ་ལས་ཡེ་ཤེས་ཀྱི་མེ་བྱུང་[205]ནས་བསྲེག  ཡཾ་ལས་རླུང་བྱུང་ནས་གཏོར།  མཾ་ལས་ཡེ་ཤེས་ཀྱི་ཆུ་བྱུང་ནས་བཀྲུས།  ཕྱི་སྣོད་འོད་དུ་ཞུ་བ་ལས།  ནང་བཅུད་རྣམ་ཤེས་འོད་སྐུར་ལམ་གྱིས་གྱུར།  ངག་ཏུ་ཨ་ཨ་ཞེས་པས།  ཨ་ལས་ཨ་འཕྲ་མོ་གྲངས་མེད་པ་ཆར་བབས་པ་བཞིན་འཕྲོས།  རྣམ་ཤེས་འོད་སྐུ་རྣམས་ལ་ཐིམ་པས།  འདུལ་གཤེན་ལྕེ་རྒྱལ་པར་ཏི་སྐུ་མདོག་སྔོན་པོ།  དབུ་ལ་ཤེལ་གྱི་ཐོད་རྡིང་།  སྐུ་ལ་འོད་དཀར་ན་བཟའ་གསོལ་བ་གཡས་པ་མེ་ཏོག་ཨུ་དཔལ་ལ།  གཡོན་པས་འདྲེན་པའི་ལྕགས་ཀྱུ་བསྣམས་པ།  ཨ་སུ་བྲུཾ་སངས་སངས་ཞེས་པས་འོད་ཟེར་ཡར་འཕྲོས་དབྱིངས་ནས་བདེར་གཤེགས་སྤྱན་དྲངས་བསྐྱེད་པ་རྣམས་ལ་ཐིམ།  གཉིས་མེད་ལས་ཀྱི་སེམས་དཔར་གྱུར།  ཕྱི་སྣོད་ལྷའི་གཞལ་ཡས་ཁང་ཞི་བ་ཆེན་པོའི་ཞིང་ཁམས།  ནང་བཅུད་འདུལ་གཤེན་ལྕེ་རྒྱལ་པར་ཏིའི་སྐུ་ཡིས་གང་བར་བསམ།  ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ།  ཨ་སུ་བྲུཾ་སངས་སངས་ཞེས་པས་དེའི་ངང་ལ་རྨི་རྟགས་མ་ཐོན་གྱི་བར་དུ་བསྒྲང་།  རྫོགས་རིམ་ཕྱི་སྣོད་འོད་དུ་ཞུ་ནས།  ནང་བཅུད་འདུལ་གཤེན་ལ་ཐིམ།  འདུལ་གཤེན་འོད་དུ་ཞུ་ཨ་སྔོན་པོར་གྱུར།  ཨ་སྔོན་པོ་དབུས་ཀྱི་འདུལ་གཤེན་ཐུགས་ཁའི་ཡང་ལ་ཐིམ།  ཡཾ་རཾ་ལ་[206]ཐིམ་རཾ་ཨ་ལ་ཐིམ་ཨ་འདུལ་གཤེན་ལ་ཐིམ།  འདུལ་གཤེན་ཨ་སྔོན་པོ་ལ་ཐིམ།  ཨ་སྔོན་པོ་ཐིག་ལེ་སྔོན་པོར་གྱུར།  ཐིག་ལེ་སྔོན་པོ་མཁའ་ལ་གཞའ་ཡལ་བ་ལྟར།  མི་དམིགས་པའི་རྒྱས་འདེབས༎  ༈  བདག་རྫོགས་སྐུར་གསལ་བའི་ངང་ནས།  སྤྱི་བོ་བདེ་ཆེན་གྱི་འཁོར་ལོར་པདྨ་དཀར་པོ་འདབ་བརྒྱད་པའི་དབུས་ཀྱི་ལྟེ་བ་ལ་ཨ་དཀར་པོ།  འདབ་མ་བརྒྱད་ལ་ཨ་སྔོ་སྐྱ་ནོག་སེ་བ་བརྒྱད།  ཞབས་སུ་ཧང་མཐིང་ཁ་བ་བསྐྱེད་ལྷ་ལེ་ལོ་ཕམ་ལྟུང་གི་ཕྱི་སྣོད་ནང་བཅུད་ཐམས་ཅད་ལ།  མི་རྟག་སྙིང་རྗེ་ཐུན་གཅིག་སྒོམ་པའི་ངང་ལས།  ངག་ཏུ་རཾ་ཡཾ་མཾ་ཞེས་པས་ལྷ་ཕམ་ལྟུང་གི་ཕྱི་སྣོད་ནང་བཅུད་ཀྱི་བག་ཆགས་སྡིག་སྒྲིབ་ཐམས་ཅད།  རཾ་ལས་ཡེ་ཤེས་ཀྱི་མེ་བྱུང་ནས་བསྲེག  ཡཾ་ལས་ཡེ་ཤེས་ཀྱི་རླུང་བྱུང་ནས་གཏོར།  མཾ་ལས་ཡེ་ཤེས་ཀྱི་ཆུ་བྱུང་ནས་བཀྲུས།  ཕྱི་སྣོད་འོད་དུ་ཞུ་བ་ལས།  ནང་བཅུད་རྣམ་ཤེས་འོད་སྐུར་ལམ་གྱིས་གྱུར།  ངག་ཏུ་ཨ་ཨ་ཞེས་པས་ཨ་ལས་ཨ་འཕྲ་མོ་གྲངས་མེད་པ་ཆར་བབས་པ་བཞིན་འཕྲོས།  རྣམ་ཤེས་འོད་སྐུ་རྣམས་ལ་ཐིམ་པས།  འདུལ་གཤེན་ཡེ་གཤེན་གཙུག་ཕུད་ཀྱི་སྐུ་ཡིས་གང་བར་བསམ།  ཡེ་གཤེན་གཙུག་ཕུད་སྐུ་མདོག་དཀར་པོ་དབུ་ལ་གཡུའི་ཐོད་རྡིང་ལ།  སྐུ་ལ་འོད་ཟེར་གྱི་ན་བཟའ་གསོལ་བ།  [207]གཡས་པ་དུང་གི་ཆག་ཤིང་ལ།  གཡོན་པས་འདྲེན་པའི་ལྕགས་ཀྱུ་བསྣམས་པ།  ཨ་ཨ་ཧང་སང་སང་ཞེས་པས།  འོད་ཟེར་ཡར་འཕྲོས་དབྱིངས་ནས་བདེར་གཤེགས་སྤྱན་དྲངས་བསྐྱེད་པ་རྣམས་ལ་ཐིམ།  གཉིས་མེད་ལས་ཀྱི་སེམས་དཔར་གྱུར།  ཕྱི་སྣོད་ལྷའི་གཞལ་ཡས་ཁང་ཐུགས་རྗེ་ཆེན་པོའི་ཞིང་ཁམས།  ནང་བཅུད་འདུལ་གཤེན་ཡེ་གཤེན་གཙུག་ཕུད་ཀྱི་སྐུ་ཡིས་གང་བར་བསམ།  ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ།  ཨ་རྣི་ཁང་ཧང་སང་སང་ཞེས་པས་དེའི་ངང་ལས་རྨི་རྟགས་མ་བྱུང་བར་དུ་བསྒྲང་།  རྫོགས་རིམ་ཕྱི་སྣོད་འོད་དུ་ཞུ་ནས།  ནང་བཅུད་འདུལ་གཤེན་ལ་ཐིམ་འདུལ་གཤེན་འོད་དུ་ཞུ་ཨ་དཀར་པོ་རུ་གྱུར།  ཨ་དཀར་པོ་དབུས་ཀྱི་འདུལ་གཤེན་ཐུགས་ཁའི་ཡཾ་ལ་ཐིམ།  ཡཾ་རཾ་ལ་ཐིམ་རཾ་ཨ་ལ་ཐིམ་ཨ་འདུལ་གཤེན་ལ་ཐིམ།  འདུལ་གཤེན་ཨ་དཀར་པོ་ལ་ཐིམ།  ཨ་དཀར་པོ་ཐིག་ལེ་དཀར་པོར་གྱུར།  ཐིག་ལེ་དཀར་པོ་མཁའ་གཞའ་ཡལ་བ་ལྟར་གྱུར་མི་དམིགས་པའི་རྒྱས་འདེབས༎  ༈  བདག་རྫོགས་སྐུར་གསལ་བའི་ངང་ནས།  གཡས་པས་རང་འབྱུང་འོད་ཀྱི་འཁོར་ལོ་བསྒྱུར་ཞིང་།  གཡོན་པས་བདུད་རྩི་བུམ་པ་བསྣམས་པར་གྱུར་པའི་ཐུགས་ཁར་པདྨ་འདབ་བཞིའི་ལྟེ་[208]བ་ལ་ཨ་དཀར་པོ།  གདིང་ཐབས་སུ་ཨ་མཐིང་ཁ།  ཤར་དུ་ཨཱོྃ་སེར་པོ།  བྱང་དུ་ཛ་ལྗང་ཁུ།  ནུབ་ཏུ་རཾ་དམར་པོ།  ལྷོ་རུ་ཧཱུྃ་སྔོན་པོ།  རིགས་དྲུག་བར་དོ་སྟོང་ཞེན་གྱི་ཕྱི་སྣོད་ནང་བཅུད་ལ།  མི་རྟག་སྙིང་རྗེ་ཐུན་གཅིག་སྒོམ་པའི་ངང་ལས།  ངག་ཏུ་རཾ་ཡཾ་མཾ་ཞེས་པས་རིགས་དྲུག་བར་དོ་སྟོང་ཞེན་གྱི་ཕྱི་སྣོད་ནང་བཅུད་ཀྱི་བག་ཆགས་སྡིག་སྒྲིབ་ཐམས་ཅད།  རཾ་ལས་ཡེ་ཤེས་ཀྱི་མེ་བྱུང་ནས་བཅོས་གྱིས་བསྲེག  ཡཾ་ལས་རླུང་བྱུང་ནས་གཏོར།  མཾ་ལས་ཆུ་བྱུང་ནས་བཀྲུས།  ངག་ཏུ་ཨ་ཨཱོྃ་ཧཱུྃ་རཾ་ཛ་ཞེས་པས་དཔའ་བོ་འབྲུ་ལྔ་ལ།  ཨ་ཨཱོྃ་ཧཱུྃ་རཾ་ཛ་གྲངས་མེད་འཕྲོས།  ཨ་མཐིང་ཁ་དམྱལ་བའི་གནས་སུ་འཕྲོས།  ཀུན་སྣང་ཁྱབ་པ་སྐུ་མདོག་མཐིང་ཁ།  རཾ་དམར་པོ་ཡིད་བཏགས་ཀྱི་གནས་སུ་འཕྲོས་པས་བྱེ་བྲག་དངོས་མེད་སྐུ་མདོག་དམར་པོ།  ཨཱོྃ་སེར་པོ་བྱོལ་སོང་གི་གནས་སུ་འཕྲོས་པས་གསལ་བ་རང་འབྱུང་སྐུ་མདོག་སེར་པོ།  ཧཱུྃ་སྔོན་པོ་མིའི་གནས་སུ་འཕྲོས་པས་དགའ་བ་དོན་གྲུབ་སྐུ་མདོག་སྔོན་པོ།  ཛ་ལྗང་ཁུ་ལྷ་མིན་གྱི་གནས་སུ་འཕྲོས་པས་དགེ་ལྷ་གར་ཕྱུག་སྐུ་མདོག་ལྗང་ཁུ།  ཨ་དཀར་པོ་ལྷའི་གནས་སུ་འཕྲོས་པས་གཤེན་ལྷ་འོད་དཀར་སྐུ་མདོག་དཀར་པོ།  ཞལ་གཅིག་ཕྱག་གཉིས་དབུ་རྒྱན་མགུལ་ཆུ།  ཕྱག་གདུབ་ཞབས་[209]གདུབ་རིན་པོ་ཆེའི་རྒྱན་གྱི་སྤྲས་པ་འོད་དཔུང་འབར་བའི་ན་བཟའ་སྐུ་ལ་གསོལ་བ།  གཡས་པས་འདྲེན་པའི་ལྕགས་ཀྱུ་གཡོན་པས་བདུད་རྩིའི་བུམ་པ་བསྣམས་པ།  ཨ་ཨཱོྃ་ཧཱུྃ་རཾ་ཛ།  ཨ་སུ་རྣི་པྲི་ཏྲི་དུ་སང་སང་ཞེས་པས་འོད་ཟེར་ཡར་འཕྲོས་དབྱིངས་ནས་བདེར་གཤེགས་སྤྱན་དྲངས།  བསྐྱེད་པ་རྣམས་ལ་ཐིམ་གཉིས་མེད་ལས་ཀྱི་སེམས་དཔར་གྱུར།  ཕྱི་སྣོད་ལྷའི་གཞལ་ཡས་ཁང་རིགས་ལྔའི་ཞིང་ཁམས་ལ།  ནང་བཅུད་རིགས་ལྔ་དང་གཤེན་ལྷའི་སྐུས་ཁྲིག་གིས་གང་བར་བསམ།  ཨ་ཨཱོྃ་ཧཱུྃ་རཾ་ཛ་ཨ་སུ་རྣི་པྲི་ཏྲི་དུ་སང་སང་ཞེས་པས།  བསྐྱེད་སྒོམ་ངང་ནས་རྨི་རྟགས་མ་ཐོན་བར་དུ་བཟླས།  རྫོགས་རིམ་ཕྱི་སྣོད་འོད་དུ་ཞུ་ནས་ནང་བཅུད་གཤེན་ལྷ་དང་རིགས་ལྔ་ལ་ཐིམ།  རིགས་ལྔ་གཤེན་ལྷ་འོད་དུ་ཞུ་ནས་འབྲུ་ལྔ་གྱུར།  འབྲུ་ལྔ་འོད་དུ་ཞུ་ནས་རིགས་ལྔ་གཤེན་ལྷའི་ཐུགས་ཁའི་མཾ་ལ་ཐིམ།  མཾ་ཡཾ་ལ་ཐིམ་ཡཾ་རཾ་ལ་ཐིམ།  རིགས་ལྔ་གཤེན་ལྷའི་ཐུགས་ཁའི་འབྲུ་ལྔ་ལ་ཐིམ།  འབྲུ་ལྔ་འོད་དུ་ཞུ་ནས་རིགས་ལྔ་གཤེན་ལྷ་ལ་ཐིམ།  རིགས་ལྔ་ཡང་འབྲུ་ལྔར་གྱུར་པའི།  ཧཱུྃ་རཾ་ལ་ཐིམ།  རཾ་ཛ་ལ་ཐིམ།  ཛ་ཨཱོྃ་ལ་ཐིམ།  ཨཱོྃ་ཨ་མཐིང་ཁ་ལ་ཐིམ།  ཨ་མཐིང་ཁ་ཨ་དཀར་པོ་ལ་ཐིམ།  ཨ་དཀར་པོ་ཐིག་ལེ་དཀར་པོ་རུ་གྱུར།  [210]ཐིག་ལེ་དཀར་པོ་བདག་ལ་ཐིམ།  བདག་རྫོགས་སྐུ་ནམ་མཁའ་ལ་གཞའ་ཡལ་བ་ལྟར།  མི་དམིགས་པའི་རྒྱས་འདེབས།  རྗེས་བསྔོ་བ་སྨོན་ལམ་བཏབ།  དགེའོ།  བཀྲ་ཤིས་སོ།བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༣  
[211]༄༅།  །༼ག༽སྐུ་ལྔ་རང་ཁྲིད་བསྟན་པ་ནི༎  ལུས་མཉམ་བཞག་བྱ།  ཨའི་བདག་གཤེན་ལྷ་འོད་དཀར་དུ་བསྒོམ་སྟེ།  དོན་སྙིང་རྣམ་ལྔ་རིགས་ལྔ་ཡབ་ཡུམ་བཅུར་བསྒོམ།  ཕྱག་ན་རིགས་རྟགས་རྣམ་ལྔ་བསྣམས།  ཡུམ་ལྔ་བུམ་པ་བདུད་རྩིས་བཀང་ནས་བསྣམས།  འོད་དཔུང་འབར་བའི་ན་བཟའ་ཅན་དུ་བསྒོམ།  ཐུགས་ཁ་ལྔ་ནས་ཉི་ཟླའི་གདན་ལ།  ཨ་ཨཱོྃ་ཧཱུྃ་རཾ་ཛ་ལྔར་བསྒོམ།  ལྗགས་ལ་ཕཊ་བསྒོམ།  མདུན་དུ་རིགས་ལྔའི་ཐུགས་ཁར།  ཡིག་འབདུ་ལྔ་གཟབ་ཏུ་བྲིས་པ་ལ་དམིགས་པ་གཏད།  དེ་མ་གྲུབ་ཀྱང་།  ཡང་ན་ཡིག་འབྲུ་ལྔ་ལ་གཏད།  ངག་ཏུ་ཨ་ཨཱོྃ་ཧཱུྃ་རཾ་ཛ་ཕཊ་གྲངས་མེད་བརྗོད་པས།  ཐུགས་ལས་ཡིག་འབྲུ་རྣམས་འཕྲོས་ནས།  སྟོང་ཁམས་ཡིག་འབྲུས་ཁེངས་པར་བསམ།  ཡི་གེས་ས་རྡོ་རི་བྲག་སེམས་ཅན་ཐམས་ཅད་ཕར་ཕུག་ཚུར་ཕུག་བྱས་ནས་སིགས་སག་ཏུ་བཏང་པར་བསྒོམ།  དེ་རྣམས་སྦྱངས་ནས་འོད་ལྔའི་གཞལ་ཡས་སུ་བསྒོམ།  ཡིག་འབྲུ་རྣམས་རིགས་ལྔས་གང་བར་བསམ་ཞིང་།  ཡིག་གེའི་སྒྲ་དབྱངས་རིང་པོ་བཟླའོ།  བར་བར་སྐུའམ་ཡིག་འབྲུ་ལ་སེམས་གཏད།  སྟོང་ཁམས་ཀྱི་སྐུ་དང་ཡིག་འབྲུ་རྣམས་ཚུར་འདུས་རང་ལ་ཐིམ་པར་བསམ།  སྐུ་ལྔ་རུ་ས་ལེར་བསྒོམ་དུ་བཞུག་གོ།  རབ་[212]འབྲིང་ཐ་མ་གསུམ་སྔོན་ལ་འགྲོ།  སྐུ་ལྔ་ནམ་མཁའ་དངས་པའི་ངང་ལ་བཞག  དེ་ལ་ཡུན་རིང་སྦྱངས།  དེ་ལ་བློ་གནས་ན།  ཨཱོྃ་དཀར་པོ་འོད་འཁོར་ཅན་ཞིག་ལ་དམིགས་པ་གཏད་ལ་བློ་བཞག་གོ།  རིགས་ལྔ་རྒྱས་ཁྲིད་དུ་བྱེད་ན།  དགའ་བ་དོན་གྲུབ་བསྒོམ་དུ་བཞུག  ཕྱག་ན་རིན་པོ་ཆེའི་ཆག་ཤིང་བསྣམ་པ།  ཡུམ་ཆུའི་ལྷ་མོ་སྐུ་ལ་འཁྲིལ་བ།  ཕྱག་གཡས་ན་རིན་པོ་ཆེའི་བུམ་པ་བསྣམས་པ།  མཁལ་རྩ་ལ་ཧཱུྃ་མཐིང་ཁ།  ལྕེ་ལ་ཛ་མཐིང་ཁ་སྒོམ།  ཧཱུྃ་ཛ་ཕཊ་བརྗོད།  ལྷ་བྱེ་བྲག་དངོས་མེད།  ཡུམ་མེའི་ལྷ་མོ།  མཆིན་རྩ་ལ་རཾ་དམར་པོ།  ལྷ་དགེ་ལྷ་གར་ཕྱུག  ཡུམ་རླུང་གི་ལྷ་མོ།  གློ་རྩ་ལས་ཛ་ལྗང་ཁུ།  ལྷ་གསལ་བ་རང་འབྱུང་།  ཡུམ་སའི་ལྷ་མོ།  མཚེར་རྩ་ལ་ཨཱོྃ་སེར་པོ།  ལྷ་ཀུན་སྣང་ཁྱབ་པ།  ཡུམ་ནམ་མཁའི་ལྷ་མོ།  སྙིང་རྩ་ལ་ཨ་དཀར་པོ་སྙིང་པོ་འདྲེན་ལུགས་དགའ་བ་དོན་གྲུབ་འགྲེས།  དེ་ལ་བློ་ཅུང་ཟད་གཏད་ལ་སྙིང་པོ་འདྲེན།  དེ་ནས་འོད་ཀྱི་ཐིག་ལེར་གྱུར་བ་ལ་བློ་གཏད།  དེས་མ་གསལ་ན་ཧཱུྃ་འོད་འཁོར་ཅན་ལ་དམིགས་པ་གཏད་ལ་བློ་བཞག་གོ།  དེ་བཞིན་རིགས་བཞི་ཡོ་ཡང་དཔེ་དེས་འགྲེས་རེ།  བྱེ་བྲག་དངོས་མེད་རིམ་ཙུག་བསྒོམ་པར་བྱའོ།  དེས་ནི་རྫོགས་སྐུའི་ཁྲིད་ལ་བརྟེན་ནས།  ལུས་ཀྱི་རྩ་[213]གནད་ལ་དབབ་པ་དང་།  ངག་གནད་ལ་དབབ་ཅིང་བློ་སྦྱང་བའོ།  ས་མ་ཡ།  དེ་ལྟར་སྦྱང་བས་རབ་འབྲིང་ཐ་གསུམ་གྱིས།  རབ་ཀྱི་སྣང་བ་ཐམས་ཅད་མི་རྟག་སྒྱུ་མར་མཐོང་བ་དང་།  རིས་དྲུག་སྡུག་བསྔལ་སངས་བ་དང་།  སྣང་བ་སྐུ་ལྔར་འཆར་བར་འགྱུར་རོ།  འབྲིང་རིས་དྲུག་གི་སྡུག་བསྔལ་མཐོང་བ་ཙམ་གྱིས་འཇིགས་ཤིང་ཉམ་ང་བ་དང་།  བག་ཚ་བ་དང་སྐྱབས་འགྲོ་ལ་མོས་པ་འཇུག་པ།  རིགས་ལྔའི་ཐུགས་རྗེས་འདྲེན་པའི་སྣང་བ་འཆར་བའོ།  ཐ་མ་རྣམས་ལ་ཡང་རང་རེ་རིས་དྲུག་གི་གནས་ན་སྦྱང་ཞིང་འདུག་པའི་སྡུག་བསྔལ་ཡོང་།  དེ་བྱུང་པས་ངེས་ཤེས་སྐྱེས་ནས།  འཁོར་བ་ལ་ཞེན་པ་ལོག་པས་ཕྱིར་མི་ལྡོག་པའི་སེམས་སྐྱེ་བར་འགྱུར་རོ༎  དགེའོ༎  བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གློག་ཀླད་ནང་དཔར་རྩ་བསྒྲིགས།  ༢༠༠༢  ༥་  ༡༠  
[215] ང  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་ཕྱི་ལྟ་བ་སྤྱི་གཅོད་ཀྱི་མན་ངག་ལེའུ་བཅུ་གཉིས་པ་བཞུགས་སོ༎[216]༄༅།  ཀ༽  །ཀུན་ཏུ་བཟང་པོ་ཁྱབ་བདལ་དགོངས་པ་ཆེ་ལ་ཕྱག་འཚལ་ལོ།  །དེའི་དོན་འདི་ལྟར་བཀྲོལ་ཏེ་བསྟན་པ་ནི།  །འཁོར་འདས་གཉིས་སུ་མ་གྱེས་སྔོན་རོལ་དུ།  །སངས་རྒྱས་སེམས་ཅན་བྱ་བའི་ཐ་སྙད་མེད།  །ཤེས་རིག་རྒྱལ་པོ་ཀུན་གྱི་འབྱུང་གཞི་འདི།  །ཀུན་ལ་ཁྱབ་སྟེ་གང་གི་མཐས་མ་རེག  །གཞི་དོན་རྟོགས་དང་མ་རྟོགས་ཁྱད་པར་ལས།  །སངས་རྒྱས་སེམས་ཅན་གཉིས་ཀྱི་འབྱུང་གཞིར་གནས།  །སྣང་གསལ་དངོས་མེད་མཁའ་ལ་ཉི་ཤར་བཞིན།  །སེམས་ཀྱི་ངོ་བོ་ཅིར་ཡང་མ་གྲུབ་སྟེ།  །འཆར་ཚུལ་མ་འགགས་ཅིར་ཡང་གསལ།  །དཔེར་ན་ཉི་མའི་སྙིང་པོ་ལས།  [217]འོད་ཟེར་ཕྱོགས་མེད་འཆར་བ་བཞིན།  །རང་རིག་འོད་གསལ་ཆེན་པོ་ལ།  །འོད་ཟེར་ཉི་མའི་ཟེར་ལྟར་གསལ།  །གསལ་ཡང་དྲན་རྟོག་ཆ་ཕྲ་བས།  །ཡུལ་དང་ཡུལ་ཅན་རྟོག་འཛིན་མེད།  །དཔེར་ན་བར་སྣང་གཞའ་ཚོན་བཞིན།  །སྣ་ཚོགས་གསལ་བ་འཛིན་མེད་གནས།  །འཁོར་འདས་ཐ་སྙད་མ་གྲུབ་ཅིང་།  །རྟོགས་དང་མ་རྟོགས་ཁྱད་པར་ལས།  །འཁོར་འདས་གཉིས་ཀྱི་འབྱུང་གཞིར་གནས།  །ཀུན་འབྱུང་ཀུན་ཏུ་རྒྱ་མ་ཆད།  །འབྱུང་བཞིའི་སྣང་བ་མ་གྲུབ་པས།  །རྒྱུ་ཡིས་མ་བསྐྱེད་རྐྱེན་གྱིས་བཤིག་ཏུ་མེད།  །ངོ་བོ་ཀ་དག་འཆར་ཚུལ་ལྷུན་གྱིས་གྲུབ།  །སངས་རྒྱས་སྒམ་པོས་[218]མཛད་དུ་མེད།  །བཀའ་དང་ལུང་གི་ཐ་སྙན་མེད།  །སེམས་ཅན་སྒྲིན་པོས་བཅོས་སུ་མེད།  །ཀུན་གཞི་འབྱུང་རུང་ལུང་མ་བསྟན།  ནམ་མཁའ་རྒྱ་མཚོ་ས་གཞི་བཞིན།  །ཀུན་གྱི་འབྱུང་གཞིར་གྱུར་པས་ན།  །ཀུན་གཞིའི་མིང་དུ་བཏགས་པ་ཙམ།  །ཐ་སྙད་མ་གྲུབ་ལུང་མ་བསྟན།  །དེ་ལྟར་གནས་པའི་ཀུན་གཞི་འབྱུང་རུང་སྟེ།  །རྟོགས་དང་མ་རྟོགས་ཁྱད་པར་ཤིན་ཏུ་ཆེ།  །དཔེར་ན་ནམ་མཁར་ཉི་མའི་འོད་ཤར་བས།  །མུན་པ་རང་བཞིན་སངས་པ་བཞིན།  །རྟོགས་པའི་རྐྱེན་དང་འཕྲད་པ་ཡིས།  །སངས་རྒྱས་སྐུ་དང་ཞིང་ཁམས་རྣམས།  །བཙལ་མེད་ལྷུན་གྲུབ་ཆེན་པོར་ཤར།  མ་རྟོགས་པ་ཡི་སེམས་ཅན་[219]ནི།  །དཔེར་ན་མུན་ཁང་སྒྲན་མེ་ཤི་བ་བཞིན།  །མ་རྟོགས་རྐྱེན་དང་འཕྲད་པའི་སེམས་ཅན་གྱི།  །ཉམས་སུ་སྡུག་བསྔལ་འཁྲུལ་བའི་སྣང་བ་ཤར།  །འཁོར་འདས་གཉིས་སུ་མིང་གི་ཐ་སྙད་བྱུང་།  །འཁོར་འདས་གཉིས་ཀྱི་སྤྱི་གཞི་བསྟན་པའི་ལེའུ་སྟེ་དང་པོའོ༎  ཀུན་ཏུ་བཟང་པོ་མ་རིག་མུན་པ་སངས་ལ་ཕྱག་འཚལ་ལོ།  །གཉིས་པ་འཁོར་འདས་ཀྱི་གྱེས་ཚུལ་འདི་ལྟར་སྣང་།  །དེ་དུས་ཀུན་ཏུ་བཟང་པོ་ཡིས།  །དགེ་བ་ཏིལ་འབྲུ་ཙམ་ཡང་མ་བྱས་ཏེ།  །ཤེས་རིག་རྣོན་པོ་ལྷན་ཅིག་སྐྱེས་པ་ཡིས།  རང་འབྱུང་རིག་པའི་ཡེ་ཤེས་ཤར།  །རིག་པའི་རྩལ་ཤར་རང་སྣང་འོད།  །ཕྱོགས་[220]མེད་ཤར་བའི་རང་སྣང་དེ།  །རིག་པའི་རྩལ་སྣང་ཡིན་པར་རྟོགས།  །དཔེར་ན་ཉི་མའི་སྙིང་པོ་ལ།  །འོད་ཟེར་རང་བཞིན་ལྷུན་གྲུབ་བཞིན།  །རང་སྣང་འགག་མེད་ཤར་བའི་སྣང་ཚུལ་རྣམས།  །རྩོལ་མེད་རང་བཞིན་ལྷུན་གྱིས་གྲུབ།  །ཇི་ལྟར་མཁྱེན་པའི་ཡེ་ཤེས་ཕྱོགས་མེད་རྒྱས།  །ཐམས་ཅད་རང་སྣང་དུ་ཤེས་པ་ཡིས།  །གཞན་སྣང་ཡིན་སེམས་རྟོག་པ་མེད་པས་ཡུལ་ན་མི་མེད་འདྲ།  །སེམས་ཉིད་སྐྱེ་མེད་འགག་མེད་རང་ས་ཟིན།  །སེམས་དང་སེམས་འབྱུང་འཁྲུལ་རྟོག་ཡེ་ནས་དག  །སྐུ་ལྔ་རྫོགས་པའི་རྫོགས་སངས་རྒྱས་པའོ།  །ཐུགས་ཉིད་སྤྲོས་བྲལ་ནམ་མཁའ་ལྟ་བུ་ལ།  །ཡོན་ཏན་ཀུན་རྫོགས་རྫོགས་པའི་སྐུ་རུ་བསྟན།  །རྫོགས་སྐུ་ཉི་མའི་སྙིང་པོ་ལྟ་བུ་ལ།  །ཉི་ཟེར་ལྟ་བུའི་སྤྲུལ་སྐུ་མཐའ་ཡས་འབྱུང་།  །མ་རྟོགས་པ་རྣམས་རྟོགས་པར་བྱ་བའི་ཕྱིར།  །ཅིར་ཡང་སྤྲུལ་ཞིང་ཚིག་དང་ཡི་གེར་བསྟན།  །བོན་རྣམས་ཐེག་པའི་བྱེ་བྲག་དུ་མར་ཕྱེས།  །རང་རང་མོས་ཕྱོགས་ཚིག་གིས་དོན་མཚོན་ནས།  །ཐབས་མཁས་ཐུགས་རྗེས་རིམ་དང་རིམ་གྱིས་འདྲེན།  །གོང་གི་གནས་ལུགས་དོན་རྟོགས་མངོན་སངས་རྒྱས།  །རྟོགས་པ་སངས་རྒྱས་ཀྱི་གྲོལ་གཞི་བསྟན་པའི་ལེའུ་སྟེ་གཉིས་པའོ༎  །ཀུན་ཏུ་བཟང་པོ་མ་རིག་མཐའ་ནས་སེལ་ལ་ཕྱག་འཚལ་ལོ།  [221]།གསུམ་པ་མ་རྟོགས་སེམས་ཅན་འཁྲུལ་ལུགས་ནི།  །ངན་པ་སྤུ་ཡི་ཉག་མ་ཙམ་ཡང་མ་བྱས་ཏེ།  །ཁམས་གསུམ་སེམས་ཅན་གཞི་ཡི་སྟེང་ནས་འཁྲུལ།  །རང་སྣང་དྭངས་མའི་འོད་ལྔ་ཤར་བ་ལས།  །དབང་པོ་རྟུལ་པོས་ལྷན་སྐྱེས་མ་རིག་པས།  །རང་སྣང་དུ་མ་ཤེས་གཞན་སྣང་ཡུལ་དུ་བཟུང་།  །སྙེམས་བྱེད་རྟོག་པ་ཇེ་ཆེ་ཇེ་རགས་པས།  །སེམས་དང་སེམས་འབྱུང་ལོག་རྟོག་ཤར་བ་ཡིས།  །རང་སྣང་འོད་ལྔ་གཞན་སྣང་ཡུལ་དུ་བཟུང་།  །བཟུང་བས་སྣང་བ་འོད་ཀྱི་མཐའ་རལ་ནས།  །འོད་ལྔ་མེ་ཆུ་ས་རླུང་ནམ་མཁར་རྟོག  །སེར་པོ་སར་མཐོང་ལྗང་ཁུ་རླུང་དུ་མཐོང་།  །དམར་པོ་མེར་མཐོང་སྔོན་པོ་ཆུར་ཡང་མཐོང་།  །དཀར་པོ་ནམ་མཁར་རྟོག་པ་ཡི།  །ཕྱིའི་འཁྲུལ་པ་མཚོ་ལ་དར་ཆགས་བཞིན།  །མ་རྟོགས་འཁྲུལ་པའི་སྣང་བ་རང་བཞིན་གྲུབ།  །འཁྲུལ་སྣང་ཡུལ་ལ་བདེན་པར་བཟུང་བ་ཡིས།  །དྭངས་མའི་འོད་ལྔ་ཐིག་ལེ་ལས།  །སྙིགས་མ་སྒྱུ་ལུས་ཕུང་པོར་གྲུབ།  །བག་ཆགས་ལུས་པོ་རྣམ་སྨིན་དངོས་སུ་སྨིན།  །དུག་གསུམ་དུག་ལྔ་ཉི་ཤུ་རྩ་ལྔ་སོགས།  །ཉོན་མོངས་ཕྲ་རགས་མི་དགེ་སྣ་ཚོགས་སྤྱོད།  །དཔེར་ན་སྐོམ་པས་ཚ་ཆུ་འཐུངས་པ་བཞིན།  །སྐྱེ་རྒ་ན་འཆིའི་སྡུག་བསྔལ་རྣམས།  །སུན་པ་མེད་[222]པར་སྣ་ཚོགས་སྤྱོད་དགོས་པས།  །རང་སྣང་མ་རྟོགས་འཁྲུལ་པའི་ཉེས་སྐྱོན་ཡིན།  །དཔེར་ན་མུན་ཁུང་སྒྲོན་མེ་ཤི་བ་བཞིན།  །མ་རིག་མུན་པས་འཐིབས་པ་ལ།  །རིག་པའི་ཡེ་ཤེས་འཆར་བ་དཀའ།  །མ་རྟོགས་བར་དུ་སྡུག་བསྔལ་སྦྱོང་བ་ནི།  །སྤྱི་གཞིའི་གནས་ལུགས་མ་རྟོགས་ཉེས་སྐྱོན་ཡིན།  །གནས་ལུགས་མ་རྟོགས་ནས་འཁྲུལ་ལུགས་བསྟན་པའི་ལེའུ་སྟེ་གསུམ་པའོ༎  ཁ༽  །ཀུན་ཏུ་བཟང་པོ་གནས་ལུགས་གསལ་བར་སྟོན་ལ་ཕྱག་འཚལ་ལོ།  །བཞི་པ་ངོ་སྤྲོད་ལམ་གྱི་རིམ་པ་འདི་ལྟར་བསྟན།  །ཐེག་པ་རིམ་དགུ་བརྒྱད་ཁྲི་བཞི་སྟོང་དང་།  །སྒོ་བཞི་མཛོད་ལྔ་ཕྱི་ནང་གསང་གསུམ་དང་།  །དེ་ལྟར་ལམ་གྱི་རིམ་པ་ཅི་བསྟན་ཀྱང་།  །རབ་འབྲིང་ཐ་མ་གསུམ་དུ་བསྟན་པ་ཡིན།  །སྤོང་ལམ་བསྒྱུར་ལམ་གྲོལ་ལམ་གསུམ་དུ་འགྱུར།  །དགེ་དྲང་གཉིས་ནི་སྤོང་ལམ་རིམ་པ་ཡིན།  །རྒྱུ་འབྲས་ཐེག་པ་བཞིན་དུ་ཞིབ་ཏུ་བརྩི།  །སྡིག་བཅུ་སྤངས་ནས་དགེ་བཅུ་དང་དུ་ལེན།  །བསྐལ་པ་གྲངས་མེད་སྦྱངས་ནས་སངས་རྒྱས་ཐོབ་ཏུ་རེ།  །སེམས་ལས་མ་གཏོགས་སངས་རྒྱས་གཞན་དུ་ཚོལ།  །བཙལ་བས་མི་རྙེད་སེམས་མིན་སངས་རྒྱས་མེད།  །དཀའ་སྡུག་ཤིན་ཏུ་གྲོལ་བ་དཀའ།རང་བཅིངས་དོན་མེད་སྡུག་བསྔལ་རྒྱུ།  །འོན་ཀྱང་ལྷ་མིའི་བདེ་[223]གནས་ཐོབ་པ་ཙམ།  །རང་སེམས་རྟོགས་ན་སངས་རྒྱས་རང་ཉིད་ཡིན།  །ཨ་དཀར་ཡེ་གཤེན་མན་ཆོད་བསྒྱུར་ལམ་ཡིན།  །ཕྱི་སྣོད་འཇིག་རྟེན་གཞལ་ཡས་ནང་བཅུད་ལྷ་རུ་བསྒྱུར།  །ཉོན་མོངས་དམ་རྫས་བདུད་རྩི་ལྔ་རུ་བསྒྱུར།  །ལྟ་བ་མཁའ་ཀློང་དབྱིངས་དང་ཡེ་ཤེས་ལྷ།  །སྒོམ་པ་བསྐྱེད་རྫོགས་རྟེན་འབྲེལ་སྒོམ།  །སྤྱོད་པ་ཐབས་ཤེས་རོལ་པར་སྤྱོད།  །འབྲས་བུ་སྐུ་དང་ཡེ་ཤེས་ལྕགས་ཀྱི་གདུང་མ་བྱེ་མས་དྲུང་ནས་ཁབ་བྱེད་པ་དང་མཚུངས།ཐོབ་པར་འདོད།  །སེམས་ཉིད་དོན་ལ་གཉིས་སུ་མེད་པའི་ཕྱིར།  །བསྒྱུར་བྱ་སྒྱུར་བྱེད་འོན་ཀྱང་ལུང་བཞིན་བྱས་ན་གྲུབ་པ་ཐོབ།  རྣམ་རྟོག་དྲི་མ་ཡིན།  །རང་སེམས་ཡེ་ནས་ཞི་ཁྲོའི་དཀྱིལ་འཁོར་ཡིན།  །དེ་དོན་རྟོགས་ན་བསྒྲུབ་བྱའི་ཡུལ་མ་གྲུབ།  །སྤོང་ལམ་པ་བས་བསྒྱུར་ལམ་ཁྱད་པར་འཕགས།  །སྐྱེ་བ་བདུན་ནམ་གསུམ་མམ་བར་དོ་ཚུན་ཆད་དུ།  །བསྒྲུབ་ལ་བརྩོན་འགྲུས་རབ་འབྲིང་ཐ་མ་ཡིས།  །གསང་སྔགས་རིག་འཛིན་བདེ་བའི་ས་ལ་འཁོད།  །འདིར་ནི་ལམ་རྣམས་ཀུན་གྱི་མཐར་ཐུག་གྲོལ་ལམ་བསྟན།  །འཁོར་འདས་སྣང་སྲིད་ཡོད་མེད་རྟག་ཆད་བདེ་སྡུག་རྣམས།  །མི་སྤང་མི་བསྒྲུབ་འཛིན་མེད་རང་སར་གྲོལ།  །ཉོན་མོངས་བཟུང་འཛིན་ཆགས་སྡང་རང་སར་གྲོལ།  །དེའི་ཕྱིར་ན་གྲོལ་ལམ་ཞེས་ཀྱང་[224]བྱ།  །འདིར་ཡང་གང་ཟག་དབང་པོའི་ཁྱད་ཀྱིས་གསུམ་དུ་བསྟན།  །རིམ་གྱིས་ཐོད་རྒལ་གཅིག་ཆར་བ་དང་གསུམ།  །རིགས་པས་བརྟག་ལ་གདམས་ངག་དབྱེ་ལ་གདབ།  །དབང་པོ་ཐ་མ་རྣམས་ལ་རིམ་གྱིས་ཁྲིད།  །འབྲིང་ལ་ཐོད་རྒལ་ཡེ་ཤེས་ངོ་ཡིས་བསྟན།  །རབ་ལ་གཅིག་ཆར་སྣང་སེམས་དབྱེར་མེད་བསྟན།  །དེ་ནས་རིམ་གྱིས་པ་ལ་རྣམ་པ་གསུམ།  །སྔོན་འགྲོ་དངོས་གཞི་གགས་དང་གོལ་ས་བསལ།  །མཐར་ཐུག་འབྲས་བུ་ལ་བཟླས་ཏེ་ལེའུ་བཞི་པའོ།  །ཀུན་ཏུ་བཟང་པོ་ཐུགས་རྗེས་འགྲོ་བ་འདྲེན་ལ་ཕྱག་འཚལ་ལོ།  །ལྔ་པ་དང་པོ་བླ་མ་མཚན་ལྡན་བསྟེན།  །བླ་མའི་ཐུགས་རྣམས་བཟུང་ཞིང་ཅི་གསུང་བསྒྲུབ།  །ཕྱི་ནང་གསང་གསུམ་དབང་རྣམས་རྫོགས་པར་ཞུ།  །དེ་ནས་ཐོས་པ་ཕྱོགས་མེད་སྦྱང་པར་བྱ།  །བདག་ཕྱོགས་མེད་པའི་སེམས་བསྐྱེད་ཀྱིས།  །སེམས་ཅན་དོན་དུ་བསྔོས་བྱས་ལ།  །བསོད་ནམས་རྒྱུའི་ཚོགས་རྣམས་གཏང་།  །སྒྲིབ་པ་སྦྱོང་བའི་ཐབས་རྣམས་ལ།  །ལོའམ་ཟླ་བར་འབད་པར་བྱ།  །གཅིག་པ་མཚན་མའི་རྫས་ལ་སེམས་བཟུང་སྟེ།  བཟུང་ལུགས་༼མན་ངག་ལྟར་རམ༽གཞན་དུ་གསལ།  །དེ་ནས་ཞི་གནས་དོན་ལ་གོམས་པར་བྱ།  །དེ་ནས་ལྷག་མཐོང་༼ངོའི་༽ཡེ་ཤེས་བསྟན།  །ཞི་ལྷག་ཟུང་འཇུག་དོན་ལ་གོམས་པ་དང་།  [225]གགས་དང་གོལ་སའི་འཕྲང་རྣམས་བཅད།  བཅད་ལུགས་༼ཞལ་ལས་ཤེས་༽གཞན་དུ་གསལ།  །མཉམ་རྗེས་གཉིས་མེད་དོན་ལ་གོམས་པ་དང་།  །ལྟ་སྤྱོད་ཟུང་འཇུག་རྟོགས་དགོས་པས།  །འབྲས་བུ་ལ་ཟླ་འདི་ལྟར་བསྟན།  །ཕྱོགས་འཛིན་བྲལ་ན་ལྟ་བ་ཡིན།  །དམིགས་གཏད་མེད་ན་སྒོམ་པ་ཡིན།  །བཀག་སྒྲུབ་མེད་ན་སྤྱོད་པ་ཡིན།  །རེ་དོགས་མེད་ན་འབྲས་བུ་ཡིན།  །ཐེ་ཚོམ་མེད་ན་ཐག་ཆོད་ཡིན།  །ཉམ་ང་མེད་ན་རྩལ་གསུམ་རྫོགས།  །ཐོག་པ་མེད་ན་དོན་གཉིས་གྲུབ།  །ཅེས་བྱ་སྟེ་ལམ་སྤྱི་ཡི་དབྱེ་བ་དང་།  །དབང་པོ་ཐ་མ་རྣམས་ལ་རིམ་གྱིས་ཁྲིད་ལུགས་བསྟན་པའི་ལེའུ་སྟེ་ལྔ་པའོ༎  ཀུན་ཏུ་བཟང་པོ་ལོག་རྟོག་མུན་པ་སེལ་ལ་ཕྱག་འཚལ་ལོ།  །དྲུག་པ་གང་ཟག་དབང་པོ་འབྲིང་རྣམས་ལ།  །ཐོད་རྒལ་ཡེ་ཤེས་ངོ་སྤྲོད་བསྟན།  །ཆགས་སྡང་ཉོན་མོངས་རྣམ་རྟོག་གང་ཤར་ཡང་།  །མི་བཀག་མི་སྒྲུབ་གང་ཤར་ངོ་ཡིས་བཟུང་།  །ངོས་བཟུང་མ་གྲུབ་སྐྱེ་མེད་སྟོང་པར་གྲོལ།  །ཇི་ལྟར་རང་བཞིན་མེད་པར་ཤེས་པ་དེ།  །རང་འབྱུང་ཡེ་ཤེས་ངོ་སྤྲོད་ཡིན།  །རྣམ་རྟོག་ཐོལ་གྱིས་སྐྱེས་པ་དེ།  །གཅེར་གྱིས་ལྟས་པས་ཁྲོལ་གྱིས་གྲོལ།  །གཏད་མེད་ཀྱི་ཡེ་ཤེས་ས་ལེ་བ།  །ཐོད་རྒལ་ཡེ་ཤེས་བྱ་བ་ཡིན།  །དེའི་དོན་ལ་གོམས་གྱུར་ན།  [226]ཉོན་མོངས་རྣམ་རྟོག་ཅི་ཡང་ཤར།  །རང་འབྱུང་ཡེ་ཤེས་གྲོགས་སུ་འགྱུར།  །སྤྱོད་ལམ་རྣམ་བཞི་ཅི་སྤྱོད་ཀྱང་།  །དེའི་དོན་དང་མི་འབྲལ་ན།  །འགག་མེད་ལམ་ཁྱེར་བྱ་བ་ཡིན།  །ཐུག་འཕྲད་ལམ་དུ་བླང་ལུགས་ཡིན།  །དེ་ནས་འཁོར་འདས་དབྱེར་མེད་ཀྱི།  །མཉམ་ཉིད་དོན་གྱི་ངོ་སྤྲོད་ལ།  །གནས་ལུགས་གཞིའི་དོན་ལ་གོམས་པར་བྱ།  །རང་སྣང་འོད་གསལ་ཕྱོགས་མེད་ལ།  །སྙམ་བྱེད་རྟོག་མེད་དྲི་བྲལ་ནས།  །སྐུ་དང་ཞིང་ཁམས་ཕྱོགས་མེད་རྫོགས།  །ཇི་སྙེད་མཁྱེན་པའི་ཡེ་ཤེས་ཕྱོགས་མེད་རྒྱས།  །ཉམས་ལེན་ཟད་སར་བསྐྱོལ་ཙམ་ན།  །གནས་ལུགས་འགྱུར་མེད་རང་ས་ཟིན།  །བག་ཆགས་སངས་ནས་ཡེ་སངས་རྒྱས།  །དེ་ལ་སངས་རྒྱས་ཞེས་སུ་བཏགས།  །ཞེས་བྱ་སྟེ།  དབང་པོ་འབྲིང་ལ་ཐོད་རྒལ་ཡེ་ཤེས་ཐུག་ཕྲད་ངོ་སྤྲོད་བསྟན་པའི་ལེའུ་སྟེ་དྲུག་པའོ༎  ཀུན་ཏུ་བཟང་པོ་རང་རིག་མངོན་སངས་རྒྱས་ལ་ཕྱག་འཚལ་ལོ།  །བདུན་པ་གང་ཟག་དབང་པོ་རབ་ལ་གཅིག་ཆར་དུ་ངོ་སྤྲད་པ་ལ།  །གནས་ལུགས་གཞི་དོན་ཡེ་རྫོགས་བསྟན།  །སྔོན་སྦྱངས་ལས་འཕྲོ་དུས་འདིར་སད།  །རྒྱུ་འབྲས་བོན་གྱི་བློ་མི་ཁེངས།  །གདམས་ངག་རིམ་གྱིས་བསྟན་མི་དགོས།  །སེམས་ཉིད་བཅོས་སླད་མེད་པ་ལ།  །གང་ཟག་གིས་བློ་བཅོས་མི་བྱ་[227]བར།  །གདོད་ནས་ལྷུན་གྲུབ་ཆེན་པོར་བསྟན།  །སེམས་ཉིད་ངོ་བོ་སྐྱེ་འགག་མེད་པ་ལ།  འཆར་ཚུལ་མ་ངེས་འཁོར་འདས་རོལ་པར་ཤར།  །ཤར་བ་དེ་ཉིད་ཐོག་ཏུ་ངོ་སྤྲད་དེ།  །གང་ཤར་དེ་ཉིད་རང་ཤར་རང་གྲོལ་ཡིན།  །ཅིར་སྣང་ཐམས་ཅད་རང་སྣང་དངོས་མེད་ཡིན།  །སྣང་སྟོང་མཉམ་ཉིད་ངང་ལ་མ་བཅོས་ཞོག  །དོན་ལ་གཏད་མེད་རང་ལུགས་ལྷུག་པར་ཞོག  །འཛིན་མེད་གཏད་མེད་ངང་ལ་རང་སར་ཞོག  །བཞག་པས་མི་སྡོད་དྲན་རྟོག་འགྱུ་བའི་དུས།  །གང་ཤར་ངོས་བཟུང་རང་བཞིན་མེད་པར་ཐོངས།  །རང་བཞིན་མེད་དེ་པ་ཀ་བོན་སྐུ་ཡིན།  །ཐེ་ཚོམ་མ་ཟ་རང་བཞིན་ལྷུག་པར་ཞོག  །དེ་དོན་མ་བཅོས་སངས་རྒྱས་དགོངས་པ་ཡིན།  །མ་འགགས་འཁྲུལ་པའི་སྣང་བ་འདི།  །དག་སྣང་སངས་རྒྱས་ཞིང་དུ་འཆར།  །ཐམས་ཅད་རང་སྣང་མིན་པ་གཞན་སྣང་མིན།  །སྣང་ལ་དངོས་མེད་བར་སྣང་གཞའ་དང་འདྲ།  །དེ་དོན་དཔེ་ཡིས་མཚོན་ཏེ་བསྟན་པ་ནི།  །ཉི་ཟླ་གཟའ་སྐར་མར་མེ་མེ་ལོང་དང་།  །དྲི་མེད་ཤེས་ལས་སོགས་པའི་དཔེ་རྣམས་ལ།  །རང་སྣང་འོད་དང་སྐུ་དང་ཞིང་ཁམས་རྣམས།  །རང་སྣང་མ་འགགས་རྩལ་དུ་འཆར་ཚུལ་བསྟན།  །དེ་ལྟར་རྟོགས་ན་སྣང་སེམས་དབྱེར་མེད་ཀྱིས།  །དེ་དོན་མ་བཙལ་[228]ལྷུན་གྱིས་གྲུབ།  །དུག་ལྔའི་ངོ་བོ་ཡེ་ཤེས་ལྔ།  །དབྱེར་མེད་གཅིག་ཏུ་ཤེས་ཏེ་སྦྱང་མི་དགོས།  །རང་རིག་འོད་གསལ་རྒྱུན་ཆད་མེད།  །ལྟ་སྒོམ་དམ་ཚིག་སྤྱོད་འབྲས་མཉམ་རྗེས་རྣམས།  །མཉམ་པ་ཆེན་པོའི་ངང་དུ་དབྱེར་མེད་གཅིག  །བོགས་དང་བསྐྱེད་ལ་རག་མ་ལུས།  །གགས་དང་གོལ་སའི་མཐའ་རྣམས་རང་སར་དག  །སྐུ་དང་ཞིང་ཁམས་མཁྱེན་པའི་ཡེ་ཤེས་རྣམས།  རྩལ་སྣང་རོལ་པའི་རང་བཞིན་ལྷུན་གྱིས་རྫོགས།  །རྫོགས་སངས་རྒྱས་ཞེས་དེ་ལ་ཟེར་བ་ཡིན།  །ཐུགས་རྗེ་བདག་ཕྱོགས་མེད་པས་ཀུན་ལ་ཁྱབ།  །སྐྱེ་བ་གཅིག་གིས་མངོན་སངས་རྒྱ་བ་ཡིན།  །དེ་རྣམས་གཅིག་ཆར་བའི་གང་ཟག་ལ།  །ངོ་སྤྲོད་ལུགས་བསྟན་པའི་ལེའུ་སྟེ་བདུན་པའོ༎  
ག༽  །ཀུན་ཏུ་བཟང་པོ་ཡེ་ཤེས་ཟང་ཐལ་སྐུ་ལ་ཕྱག་འཚལ་ལོ།  །བརྒྱད་པ་འབྲས་བུའི་གྲོལ་ཚུལ་བསྟན་པ་ནི།  །ཉམས་ལེན་བརྩོན་འགྲུས་ཁྱད་པར་གྱིས།  །རབ་འབྲིང་ཐ་མའི་ཚུལ་དུ་གྲོལ།  །རབ་ནི་གོང་དུ་བསྟན་པ་ཡི།  །གཅིག་ཆར་བའི་གྲོལ་ཚུལ་ལྟར།  །ཟག་བཅས་དག་པས་འདི་ཉིད་ནས།  །གྲོལ་བར་ཀུན་ཏུ་བཟང་པོས་གསུངས།  །འབྲིང་ནི་ལུས་སེམས་བྲལ་བ་ན།  །གོང་གི་གཞི་སྣང་ཆེན་པོར་འཆར་བ་དེ།  །བོན་ཉིད་འོད་གསལ་བར་དོ་ཟེར།  །དང་པོ་སྤྱི་གཞི་[229]དེ་ཉིད་ཡིན།  །འཁོར་འདས་བྱེ་བྲག་འབྱེད་དུས་ཡིན།  །འོད་གསལ་མ་བུ་དེ་དུས་མཇལ།  །ད་ལྟ་སྦྱངས་པའི་ཡོན་ཏན་གྱིས།  །དམིགས་གཏད་བློ་ཡིས་སྒོམ་མི་དགོས།  །རྟོགས་དང་གྲོལ་བ་དུས་མཉམ་འབྱུང་།  །སངས་རྒྱས་ཀྱི་ཡོན་ཏན་མ་ལུས་རྣམས།  །ཞག་ལྔའི་བར་དུ་ཀུན་རྫོགས་ནས།  །གཡུང་དྲུང་སེམས་དཔའི་ཚུལ་དུ་གྲོལ།  །བརྩོན་འགྲུས་འབྲིང་གི་གྲོལ་ཚུལ་ཡིན།  །ཐ་མ་ལུས་སེམས་བྲལ་བ་ན།  །འབྱུང་བཞི་འཇིག་པའི་མཚམས་སྦྱོར་གྱིས།  །རིག་པ་བརྒྱལ་ནས་ཅི་ཡང་མི་དྲན་པས།  །སྐྱེས་བུ་གཉིད་ལོག་རྨི་ལམ་མེད་པ་བཞིན།  །ཞག་གསུམ་གྲོས་བཞིར་ཅི་ཡང་མི་དྲན་ནོ།  །དེའི་གྲོལ་ཚུལ་གཞུང་ལ་གསལ།  །མཐར་ཐུག་འབྲས་བུའི་གྲོལ་ཚུལ་བསྟན་པའི་ལེའུ་སྟེ་བརྒྱད་པའོ༎ཀ༽  །ཀུན་ཏུ་བཟང་པོ་རང་རིག་མངོན་དུ་སྟོན་ལ་ཕྱག་འཚལ་ལོ།  །དགུ་པ་ཕྱི་ནང་གསང་གསུམ་ངོ་སྤྲོད་ཀྱི་ཡིག་ཆུང་ལ།  །གྲོལ་གཞི་དང་པོ་གོང་དུ་གསལ།  །དེ་ཡང་རྟོགས་པ་ལས་སངས་རྒྱས་འབྱུང་།  །མ་རྟོགས་པ་ལས་སེམས་ཅན་འབྱུང་།  །དེ་ཡང་ཀུན་ཏུ་བཟང་པོ་ལས་སོགས་སངས་རྒྱས་རྣམས་ཀྱིས།  །དྲན་པ་འཛིན་མེད་དུ་རིག་པས་རིག་པ་ཤར་བའོ།  །དྲན་པ་འཛིན་མེད་ཀྱི་རིག་པ་རང་འབྱུང་ཡེ་[230]ཤེས་སུ་ཤར་ཏེ།  །ཤེས་བྱའི་ཡུལ་ཐམས་ཅད་རིག་པ་རང་གི་རང་འོད།  །གཞའ་ཚོན་གྱི་གུར་དུ་ཉི་མའི་ཟེར་ལྟར།  །སྣང་ལ་རང་བཞིན་མེད་དེ་ཕྱོགས་མེད་དུ་འཆར་བ་དེ།  །དྲན་རིག་རང་གིས་རང་སྣང་དུ་རིག་སྟེ།  །རང་སྣང་དུ་ཤེས།  །རང་གི་རང་སྣང་དུ་རྟོགས་ནས།  །ཡུལ་དང་ཡུལ་ཅན་དུ་འཛིན་པའི་རྟོག་པ་རང་སར་གྲོལ།  །རང་སར་དག་ནས་སྣ་ཚོགས་གསལ་བ་ལ།  །འཛིན་པ་མེད་པའི་དགོངས་པ་དང་ལྡན་པས།  །བོན་གྱི་སྐུ་བདེ་བ་ཆེན་པོ་ལྷུན་གྱིས་གྲུབ་པའོ།  །ངོ་བོ་རིག་སྟོང་བོན་སྐུ་སྐྱེ་བ་མེད་པའི་རྩལ་དུ།  །རང་བཞིན་རོལ་པ་འགག་མེད་དུ་ཤར་བས།  །རང་རིག་འོད་གསལ་དུ་ཤར་བ་ལས།  ལོངས་སྤྱོད་རྫོགས་པའི་དཀྱིལ་འཁོར་དང་།  །ཞིང་ཁམས་ལྷུན་གྱིས་གྲུབ་པའོ།  །དེ་ཡང་ཤར་བ་ཐམས་ཅད་རང་ལས་ཤར།  །རིག་པ་བོན་སྐུ་སྟོང་པ་དང་།  །འགག་མེད་རོལ་པ་ཤར་བ་དང་།  །གཉིས་སུ་མེད་ཅིང་དབྱེར་མེད་དང་།  །ཤེས་པས་ཤེས་ཤིང་མི་འགག་དང་།  །ཐོགས་མེད་མཚན་ཉིད་ལྔ་ཤར་བའོ།  །དེ་ཡང་ཡེ་ཤེས་ལྔར་ཤར་བ་ཡིས།  །ཡེ་ཤེས་རྣམ་ལྔ་འོད་ལྔར་ཤར།  །འོད་དཀར་པོ།  །འོད་སེར་པོ།  །འོད་ལྗང་ཁུ།  །འོད་དམར་པོ།  །འོད་ནག་པོ།  །འོད་སྔོན་པོ་དང་དྲུག་ཏུ་གསུངས།  འོད་ལྔ་རིགས་ལྔར་[231]ཤར་བའོ།  །འོད་ལྔ་སྐུ་ལྔ་ཤར།  །སྐུ་ལྔ་ཡབ་ལྔ་ཡུམ་ལྔ་མ་འགགས་པར་ཤར་བའོ།  །སེམས་མ་རྣམས་ནི་ཡུལ་དུ་ཤར།  །སེམས་དཔའ་དབང་པོ་རྣམ་ཤེས་ཤར་བའོ།  །དེས་ན་རིག་པ་རང་ཤར་དགོངས་པ་ཡིས།  །སྣང་བ་མ་ལུས་རྒྱས་བཏབ་སྟེ།  །རང་ལས་འབྱུང་བའི་ཡེ་ཤེས་ལ།  །གཞན་སྣང་སྙམ་པའི་རྟོག་པ་མེད་པའོ།  །དེ་ལྟར་ཀུན་གཞི་ཤེས་རིག་རྒྱལ་པོ་འདི།  །རང་ངོ་རང་གིས་ཤེས་པས་འཁྲུལ་མེད་རང་ས་ཟིན།  །སེམས་ངོ་བོ་སྐྱེ་མེད་བོན་སྐུར་གནས་ཀྱང་།  །འགག་མེད་ཡོན་ཏན་གྱི་རྩལ་ཕྱོགས་མེད་དུ།  །རང་བཞིན་ལྷུན་གྲུབ་ཏུ་ཤར་བ་ནི།  །འོད་ལྔ་ཡེ་ཤེས་ལྔ།  །ལྷ་ལྔ་སྐུ་ལྔ་སྤྱན་ལྔ་ལས་སོགས་པའི།  སངས་རྒྱས་ཀྱི་སྐུ་དང་ཞིང་ཁམས་དང་།  །བཀོད་པ་ཇི་སྙེད་ལྷུན་གྲུབ་ཏུ་རྫོགས་ནས་སངས་རྒྱས་པའོ།  །དེ་ཡང་སེམས་ཀྱི་ངོ་བོ་མཚན་མ་ཅི་ཡང་མ་གྲུབ་པས།  །སྟོང་པ་ཉིད་ཀྱི་ཡེ་ཤེས།  །སྟོང་པ་དེའི་རང་བཞིན་རིག་པ་ཅིར་ཡང་གསལ་བས།  །མེ་ལོང་ལྟ་བུའི་ཡེ་ཤེས།  །རིག་པ་དང་སྟོང་པ་གཉིས་ཆུ་དང་འོ་མ་འདྲེས་པ་བཞིན་དུ་དབྱེ་ཡིས་མི་ཕྱེད་པས་མཉམ་པ་ཉིད་ཀྱི་ཡེ་ཤེས།  །མཉམ་ལ་མ་འདྲེས་སོ་སོར་ཕྱེད་པས།  །སོ་སོར་རྟོགས་པའི་ཡེ་ཤེས།  །ཕྲིན་ལས་ཐོགས་པ་མེད་པ་རང་བཞིན་ལྷུན་[232]གྱིས་གྲུབ་པས།  །བྱ་བ་གྲུབ་པའི་ཡེ་ཤེས།  །ཡེ་ཤེས་ལྔ་ལྷ་ལྔར་ཤར་བ་ནི།  །ཕྱི་ནང་གསང་གསུམ་ལྟར།  །རང་གི་སྣང་ཚུལ་དུ་འཆར་ཏེ།  །སྟོང་པ་ཉིད་ཀྱི་ཡེ་ཤེས་ལ་འོད་དཀར་པོ་ཤར།  །འོད་ལས་ལྷ་རུ་ཤར་བ་སྟེ།  །ཕྱི་ལྟར་གཤེན་ལྷ་འོད་དཀར་སྐུའི་དཀྱིལ་འཁོར་དུ་ཤར།  །ནང་ལྟར་ན་ཀུན་སྣང་ཁྱབ་པ་སྐུའི་དཀྱིལ་འཁོར་དུ་ཤར།  །གསང་བ་ལྟར་ན་གཙོ་མཆོག་མཁའ་འགྱིང་སྐུའི་དཀྱིལ་འཁོར་དུ་ཤར།  །རིགས་ནི་དབུས་ཕྱོགས་དེ་བཞིན་རིགས།  །དེ་བཞིན་རིགས་ནི་ཐུགས་ཀྱི་རིགས།  །འཁོར་ནི་དེ་བཞིན་རིགས་ཀྱི་སེམས་དཔའ་དང་སེམས་མ་ལ།  །ཕྲིན་ལས་ཐུགས་ཀྱི་སྒོ་ནས་འགྲོ་བ་འདུལ།  །ཞིང་ཁམས་དང་སྐུ་མདོག་དཀར་པོ་དག་ཏུ་གསལ།  །གསལ་ལ་རང་བཞིན་མེད་པའོ།  །སྐུ་ནི་སྐྱེ་མེད་བོན་གྱི་སྐུ་ཐོབ།  །སྤྱན་ནི་བོན་ཉིད་རིག་པའི་སྤྱན་དུ་གསལ་ལོ།  །ཡང་མེ་ལོང་ལྟ་བུའི་ཡེ་ཤེས་ལ།  །འོད་སེར་པོ་ཤར་བ་ལས།  །འོད་ལས་ལྷ་རུ་ཤར་ཏེ།  །ཕྱི་ལྟར་ན་གསས་རྗེ་རྨང་པོ།  །ནང་ལྟར་ན་གསལ་བ་རང་འབྱུང་།  །གསང་བ་ལྟར་ན་ཁྲོ་གསས་མཁའ་འགྱིང་སྐུའི་དཀྱིལ་འཁོར་དུ་ཤར།  །རིགས་ནི་ཤར་ཕྱོགས་གཡུང་དྲུང་རིགས།  །གཡུང་དྲུང་རིགས་ནི་སྐུའི་རིགས།  །འཁོར་ནི་གཡུང་དྲུང་རིགས་ཀྱི་སེམས་དཔའ་དང་[233]སེམས་མ་ལ།  །ཕྲིན་ལས་སྐུའི་སྒོ་ནས་འགྲོ་བ་འདུལ།  །སྐུ་ནི་ལོངས་སྤྱོད་རྫོགས་པའི་སྐུ་ཐོབ།  །སྤྱན་ནི་མཉམ་ལ་མ་འདྲེས་ཡེ་ཤེས་ཆེན་པོའི་སྤྱན།  །ཞིང་ཁམས་དང་སྐུ་མདོག་སེར་པོ་གསལ་ལོ།  །མཉམ་པ་ཉིད་ཀྱི་ཡེ་ཤེས་ལ།  །འད་ལྗང་ཁུ་ཤར་བ་ལས།  །ཕྱི་ལྟར་ན་གར་གསས་བཙན་པོ།  །ནང་ལྟར་ན་དགེ་ལྷ་གར་ཕྱུག  །གསང་བ་ལྟར་ན་རྔམ་གསས་མཁའ་འགྱིང་སྐུའི་དཀྱིལ་འཁོར་དུ་ཤར།  །རིགས་ནི་བྱང་ཕྱོགས་འཁོར་ལོའི་རིགས།  །འཁོར་ལོ་རིགས་ཀྱི་ཡོན་ཏན་གྱི་རིགས།  འཁོར་ནི་འཁོར་ལོ་རིགས་ཀྱི་སེམས་དཔའ་དང་སེམས་མ་ལ།  །ཕྲིན་ལས་ཡོན་ཏན་གྱི་སྒོ་ནས་འགྲོ་བ་འདུལ།  སྐུ་ནི་ངོ་བོ་ཉིད་ཀྱི་སྐུ་ཐོབ།  །སྤྱན་ནི་ཐུགས་རྗེ་ཀུན་ལ་ཁྱབ་པའི་སྤྱན་དུ་གསལ།  །ཞིང་ཁམས་དང་སྐུ་མདོག་ལྗང་ཁུར་གསལ་ལོ།  །ཡང་སོ་སོར་རྟོགས་པའི་ཡེ་ཤེས་མ་འགགས་བས།  །འོད་དམར་པོ་ཤར་བ་ལས།  །ཕྱི་ལྟར་ན་གནམ་གསས་དབྱིངས་རུམ།  །ནང་ལྟར་ན་བྱེ་བྲག་དངོས་མེད།  གསང་བ་ལྟར་ན་དབལ་གསས་མཁའ་འགྱིང་སྐུའི་དཀྱིལ་འཁོར་དུ་ཤར།  །རིགས་ནི་ནུབ་ཕྱོགས་པད་མ་རིགས།  །པདྨ་རིགས་ནི་གསུང་གི་རིགས།  །འཁོར་ནི་པད་མ་རིགས་ཀྱི་སེམས་དཔའ་དང་སེམས་མ་ལ།  [234]།ཕྲིན་ལས་གསུང་གི་སྒོ་ནས་འགྲོ་བ་འདུལ།  །སྐུ་ནི་སྤྲུལ་པའི་སྐུ་ཐོབ།  །སྤྱན་ནི་སེམས་ཉིད་བདེ་ཆེན་ཤེས་རབ་སྤྱན་དུ་གསལ།  །ཞིང་ཁམས་དང་སྐུ་མདོག་དམར་པོར་གསལ་ལོ།  །བྱ་བ་གྲུབ་པའི་ཡེ་ཤེས་མ་འགགས་པར་གསལ་བ་ལ།  །འོད་སྔོན་པོ་ཤར་བ་ལས།  ཕྱི་ལྟར་ན་རྒོད་གསས་ཁམས་པ།  །ནང་ལྟར་ན་དགའ་བ་དོན་གྲུབ།  །གསང་བ་ན་གཏུམ་གསས་འགྱིང་སྐུའི་དཀྱིལ་འཁོར་ཤར།  །རིགས་ནི་ལྷོ་ཕྱོགས་རིན་ཆེན་རིགས།  །རིན་ཆེན་རིགས་ནི་ཕྲིན་ལས་རིགས།  །འཁོར་ནི་རིན་ཆེན་རིགས་ཀྱི་སེམས་དཔའ་དང་སེམས་མ་ལ།  །ཕྲིན་ལས་རིགས་ཀྱི་སྒོ་ནས་འགྲོ་བ་འདུལ།  །སྐུ་ནི་མངོན་པར་བྱང་ཆུབ་པའི་སྐུ་ཐོབ།  སྤྱན་ནི་སྤྲུལ་པ་ཐོགས་པ་མེད་པ་ལྷུན་གྱིས་གྲུབ་པའི་སྤྱན་དུ་གསལ།  །ཞིང་ཁམས་དང་སྐུ་མདོག་སྔོན་པོར་གསལ་ལོ།  །དབྱིངས་ནི་འགྱུར་བ་མེད་པ་ལ།  །འོད་ནག་པོར་ཤར་བ་ལས།  །ཕྱི་ལྟར་ན་འབྱུང་བ་མུན་པ་ཤར།  །ནང་ལྟར་ན་འབྱུང་བ་གཏི་མུག་ཉིད་དུ་གྲུབ།  །གསང་བ་ལྟར་ན་ངོ་བོ་འགྱུར་བ་མེད་པའི་བོན་གྱི་དབྱིངས་སུ་སྐུ་རུ་ཤར་ཀློང་དུ་ཤར་ཤར་རོ།  །དེ་ལྟར་ཟག་པ་མེད་པའི་ཡེ་ཤེས་སྣང་བ་ལས།  །ལོངས་སྤྱོད་རྫོགས་པའི་སྐུ་དང་ཞིང་ཁམས་ཕྱོགས་མཚམས་སྟེང་འོག་མེད་པར་ཤར་ཏེ།  [235]།དེ་ལྟར་ཤར་བ་དེ་རྒྱུ་འབྱུང་བ་ལྔ་ཡིས་མ་བསྐྱེད་པ་སྟེ།  །རྐྱེན་འབྱུང་བ་ལྔ་ཡིས་བཤིག་ཏུ་མེད་པས།  །ངོ་བོ་རིག་སྟོང་སྐྱེ་མེད་བོན་སྐུ་ལ།  །འགག་མེད་རིག་པའི་རྩལ་དུ་འཆར་བ་ནི།  །ལོངས་སྤྱོད་རྫོགས་པའི་སྐུ་དང་ཞིང་ཁམས་སུ་ཤར་བའོ།  །དེ་ཡང་དཔེར་ན་བོན་སྐུ་འདུས་མ་བྱས་ཀྱི་ནམ་མཁའ་འདྲ་བ་ལ།  །ལོངས་སྤྱོད་རྫོགས་པའི་སྐུ་ཉི་མ་ཤར་བ་དང་འདྲ་བ་ལས།  །དེ་ལ་སྤྲུལ་པའི་སྐུ་ནི་ཉི་མའི་ཟེར་དང་འདྲ་བར་ཤར་བ་ཡིན་ཏེ།  །འགྲོ་བ་རིས་དྲུག་ལ།  །འདུལ་བ་གཤེན་འོད་རྣམ་པ་དྲུག་དྲུག་ཏུ་སྤྲུལ་ནས།  །སྟོང་གསུམ་མི་འཇེད་འཇིག་རྟེན་གྱི་ཞིང་ཁམས་སུ།  །སྤྲུལ་སྐུ་བྱེ་བ་ཕྲག་བརྒྱར་སྤྲུལ་ནས།  །སེམས་ཅན་གྱི་དོན་མཛད་པ་ནི།  །ཉི་མའི་ཟེར་གྱིས་ཀུན་ལ་ཁྱབ་པ་ལྟ་བུའོ།  དེ་ཡང་ཀུན་གཞི་བྱང་ཆུབ་ཀྱི་སེམས་ཉིད་རྟོགས་པའི་དུས་ནི།  །ཀུན་གཞི་མ་ཡིན་པའི་ཡེ་ཤེས་གུད་ན་མེད་པས།  །ཡེ་ཤེས་མ་ཡིན་ཀུན་གཞི་ལོགས་ན་མེད།  །ཡེ་ནས་ཡོད་པའི་དོན་དེ་ཚིག་ཙམ་མ་ཡིན་པར་ངོ་ཤེས་པ་ནི།  །འབྲས་བུ་རང་འབྱུང་ཡེ་ཤེས་བྱ་བ་ཡིན།  །དེ་ནི་སྟོང་ལ་ཡོངས་སུ་རྒྱ་མ་ཆད་པས།  །བོན་སྐུ་ཞེས་བྱའོ།  དེ་ལ་མཚན་མེད་ཀྱི་ཡེ་ཤེས་ལྔ་ཚང་བས།  །རྫོགས་སྐུ་ཞེས་བྱའོ།  །དེ་ཅིར་ཡང་གསལ་ཞིང་འདི་ཁོ་ནར་མུ་[236]མ་ཐུག་པས།  །སྤྲུལ་པའི་སྐུ་ཞེས་བྱའོ།  །དྭངས་མའི་སེམས་ཉིད་སྐུ་གསུམ་ཞིང་ཁམས་བསྟན་ཅེས་པས།  རིག་པ་སྐྱེ་འགག་མེད་པ་བོན་སྐུ་ལས་མ་གཡོས་པས།  །སངས་རྒྱས་ཀྱི་སྐུ་དང་མཁྱེན་པའི་ཡེ་ཤེས་ཕྱོགས་མེད་རྒྱས།  །དེ་ལྟར་སྐྱོན་རྣམས་སྤངས་ནས།  །ཡོན་ཏན་ཐམས་ཅད་ཕྱོགས་མེད་དུ་རྫོགས་ནས་སངས་རྒྱས་པའོ།  །མ་འགགས་རོལ་པའི་རྩལ་ཕྱོགས་མེད་སྣ་ཚོགས་སུ་ཤར་ནས།  །དེ་ལས་རྒྱུ་རྐྱེན་ནམ།  །རྩོལ་སྒྲུབ་བམ།  །མཚན་མ་ལས་གྲུབ་པ་ལྟ་བུ་ནི་ཡེ་མ་ཡིན་ཏེ།  །ཟག་པ་མེད་པ་ཡེ་ཤེས་ཀྱི་སྐུ་དང་།  །ཞིང་ཁམས་ཡེ་ནས་ལྷུན་གྱིས་གྲུབ་པ་ཡིན།  །དེ་ཡང་སྐྱེ་བ་མེད་པ་བོན་གྱི་སྐུའི་རང་བཞིན་ལས།  །ཞི་བའི་ལྷ་ཚོགས་སྐུ་འོད་ཀྱི་ཕུང་པོ་ལ།  །རྒྱན་འོད་ཀྱི་ཕུང་པོས་བརྒྱན་པ་བསམ་གྱིས་མི་ཁྱབ་པ་དང་།  ཁྲོ་བོའི་ལྷ་ཚོགས་བསམ་གྱིས་མི་ཁྱབ་པ་དང་།  །དུག་ལྔ་རང་འགྱུར་ཡེ་ཤེས་ལྔའི་འོད་ཟེར་དུ་འཕྲོ་བར་བྱོན།  བདེར་གཤེགས་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་མཉམ་པ་ཉིད་དང་དྲུག་གི་རྩལ་ལས།  འོད་དཀར་སེར་དམར་ལྗང་སྔོ་ནག་བསམ་གྱིས་མི་ཁྱབ་པ་འཕྲོས་ནས།  འགྲོ་དྲུག་དུག་ལྔའི་སྣང་བ་ཐམས་ཅད་གྲོལ་བར་མཛད་དོ།  །དེ་ལྟར་ཀུན་ཏུ་བཟང་པོས་དགེ་བ་ཏིལ་འབྲུ་ཙམ་ཡང་མ་[237]བྱས་ཏེ།  །གཞི་ཐོག་ནས་རང་རིག་རང་ལ་ཤར་ནས།  །རང་སྣང་སྐུ་དང་ཞིང་ཁམས་སུ་རྫོགས་ནས་སངས་རྒྱས་པའོ།  །དེ་རྣམས་རྟོགས་པ་སངས་རྒྱས་ཀྱི་གྲོལ་ཚུལ་བསྟན་པའི་ལེའུ་སྟེ་དགུ་པའོ༎  ཀུན་ཏུ་བཟང་པོ་རང་རིག་འགྲོ་བ་འདྲེན་ལ་ཕྱག་འཚལ་ལོ།  །བཅུ་པ་མ་རྟོགས་སེམས་ཅན་གྱི་འཁྲུལ་ཚུལ་བསྟན་པ་ནི།  །དཔེར་ན་ཉི་རྒས་མུན་པའི་དཔེས་མཚོན་ནས།  །རྒྱུ་ལྔ་སྣོད་བཅུད་རྐྱེན་དུ་བསྟན།  །རྒྱུ་ལྔ་འཁོར་བའི་གཞེན་བཏབ་ནས།  །སྐྱེ་རྒས་ན་འཆི་འཁོར་བར་སྦྱང་།  དུག་ལྔ་སྣོད་བཅུད་རྒྱུ་རྐྱེན་བསྟན།  །དེ་ལྟར་འོད་ཀྱི་གཞལ་ཡས་མཐའ་རལ་ཏེ།  །འོད་ལྔའི་ཁ་དོག་ལས།  །མེ་ཆུ་ས་རླུང་སྣོད་བཅུད་འཇིག་རྟེན་རྡུལ་གྱི་ཁུང་བུ་ཆགས།  །འོད་ལྔའི་ཐིག་ལེ་ལས།  །རྒྱུ་འབྲས་ཀྱི་ཕུང་པོ་ལྔར་གྱུར་ཏེ།  །ལུས་དང་སེམས་ལས་ཀྱིས་འཕྲད་དེ།  ཕྱིའི་ལུས་ཀྱི་སྡུག་བསྔལ་གྱིས་ནང་གི་སེམས་ལ་བཀོལ་ཏེ།  །འཁོར་བ་ནས་འཁོར་བར་རྒྱུད་པའི་གཞེན་བཏབ་པའོ།  །དེ་ཡང་དང་པོ་སྣང་གཞི་འོད་ཀྱི་ལུས་ནི།  །གཞི་རོལ་པ་མ་འགགས་པར།  །སྣང་བའི་ཡུལ་ཀུན་སྣང་འོད་ལྔའི་ཡུལ་དེ་ལ།  །འབྱུང་བ་ལྔའི་རྒྱུ་མ་ཆགས་ཤིང་དངོས་སུ་མ་གྲུབ་སྟེ།  །ཅི་ཡང་མ་ཡིན་པའི་དུས་སོ།  ཅི་ཡང་མ་ཡིན་པའི་དོན་དེ།  [238]འབྱུང་རུང་དུ་གནས་ཏེ།  །གཞི་ཉིད་ངང་ལས་མ་གཡོས་སྒྱུ་མ་ཟང་ཐལ་ཡེ་ཤེས་ཀྱི་གཟུགས་བརྙན་དུ།  །ལོངས་སྤྱོད་རྫོགས་སྐུ་གཙོ་འཁོར་སྐུ་མདོག་དང་།  །ཕྱག་མཚན་ཞིང་ཁམས་གཞལ་ཡས་དང་།  །ཁ་དོག་དང་བཅས་པ་སྣང་དུ་རུང་སྟེ།  །རང་སྣང་དུ་རྟོགས་ནས་གྲོལ་བའོ།  །དེ་ལྟར་ཤར་བ་ལས།  །རང་སྣང་བདེན་པར་བཟུང་ནས།  །འོད་ལྔའི་མཐའ་རལ་ཏེ།  །འོད་ལྔའི་ཁ་དོག་ལས།  །མེ་ཆུ་ས་རླུང་འབྱུང་བ་སྣོད་ཀྱི་འཇིག་རྟེན།  །རྡུལ་གྱི་ཁང་བུར་ཡང་ཆགས་སུ་རུང་ལ།  །འོད་ལྔའི་ཐིག་ལེ་ལས།  །རྒྱུ་འབྲས་ཀྱི་ཕུང་པོ་རྣམ་ལྔར།  །ལུས་སེམས་གཉིས་ལས་ཀྱིས་འབྲེལ་ནས་རང་འབྱུང་དུ་རུང་ངོ་།  །རྒྱས་པར་བཤད་ན་འདི་ལྟར་ཏེ།  །འཁྲུལ་ལུགས་ནི།  །དང་པོ་འཁྲུལ་པའི་གཞི་མ་གསུམ།  །བོན་ཉིད་ཡིད་ཀྱི་ལུས་ཀྱི་འཁྲུལ་གཞི།  །འོད་ལྔ་རིག་པ་བློའི་འཁྲུལ་གཞི།  །རིག་པ་སེམས་ཀྱི་མ་རིག་པ་འཁྲུལ་གཞི།  །འཁྲུལ་པ་གསུམ་ནི།  །ཕྱི་ཡུལ་གྱི་འཁྲུལ་པ།  །བར་ལུས་ཀྱི་འཁྲུལ་ལུགས།  །ནང་སེམས་ཀྱི་འཁྲུལ་པའོ།  །ཅི་ལྟར་འཁྲུལ་ལུགས་ནི།  །གཞི་དང་རིག་པ་ལས་འོད་རྣམ་པ་ལྔར་འབྱུང་།  །རྐྱེན་བོན་ཉིད་དག་པའི་ཀློང་དུ་ཤར་བས།  །མ་རིག་པའི་དབང་གིས་དེ་ངོ་མ་ཤེས་པས།  །དེ་ལྷན་ཅིག་སྐྱེས་པའི་མ་རིག་[239]པའོ།  །གང་དང་ལྷན་ཅིག་སྐྱེས་ན།  །རིག་པ་དང་འོད་ལྷན་ཅིག་སྐྱེས།  །གང་གིས་མ་རིག་ན།  །འོད་བྱད་ཀྱི་རྣམ་པ་མེ་ལོང་གི་ནང་དུ་ཤར་བ་ལྟ་བུ་དེ་རིག་པས་མ་རིག་པའོ།  །དེའི་དབང་གིས་ཀུན་དུ་བརྟག་པའི་མ་རིག་པ་ནི།  །ཡིད་ཀྱི་འཁོར་ལོ་རྣམ་པ་བཞི་འགྱུས་ཏེ།  །དང་པོ་ཡིད་ཀྱི་དྲན་བྱེད་ཀྱི་ཚོར་བས་ཚོར།  །ཀུན་ཏུ་ཚོར་བའི་རིག་པས་རིག  །ཡུལ་དང་ཡུལ་ཅན་དུ་གཏན་ལ་ཕབ།  །ངེས་པར་འཛིན་པའི་ཡིད་ཀྱིས་བཟུང་།  །ཡུལ་འཛིན་པ་རང་རྒྱུད་དུ་སྒོམ་པའོ།  །གཟུགས་བརྙན་ཀྱི་འོད་ལ་བག་ཆགས་པས།  །ཕྱི་ཡུལ་གྱི་འཁྲུལ་པ་མཚོ་ལ་དར་ཆགས་པ་ལྟ་བུར་གྲུབ་སྟེ།  །འོད་དཀར་པོ་ལས་ནམ་མཁར་འཁྲུལ།  །འོད་སེར་པོ་ལས་ས་རུ་འཁྲུལ།  །ལྗང་ཁུ་ལས་རླུང་དུ་འཁྲུལ།  །དམར་པོ་ལས་མེར་འཁྲུལ།  །སྔོན་པོ་ལས་ཆུར་འཁྲུལ།  །མཐིང་ཁ་ལས་གཏི་མུག་མུན་པར་འཁྲུལ།  །དེ་ཕྱིར་འཁྲུལ་ལུགས་སོ།  །བར་ལུས་ཀྱི་འཁྲུལ་ལུགས་ནི།  །འོད་དཀར་པོའི་མདངས་ལས་ཡིད་དུ་བྱུང་།  །འོད་སེར་པོའི་མདངས་ལས་སའི་དྭངས་མ་ཤ་རུ་བྱུང་།  །འོད་སྔོན་པོ་ལས་ཆུའི་དྭངས་མ་ཁྲག་ཏུ་བྱུང་།  །འོད་ལྗང་ཁུ་ལས་རླུང་གི་དྭངས་མ་དབུགས་སུ་བྱུང་།  །འོད་དམར་པོ་ལས་མེའི་དྭངས་མ་དྲོད་དུ་བྱུང་།  [240]རིག་པ་འོད་ཀྱི་སྦུབས་སུ་ཚུད།  །དེས་རིག་པ་བག་ཆགས་སུ་ཚུད་དེ།  །དང་པོ་སྲིད་པའི་གཞི་མིག་གཉིས་ཆགས།  །མིག་གཉིས་ནས་ཡེ་ཤེས་ཀྱི་རྩ་ཞེས་བྱ་སྟེ།  །མིག་གཉིས་ནས་རྩ་གཉིས་ཤར་བས།  །ཙི་ཏ་དང་སྲོད་རྩ་གཉིས་ཆགས།  །སྡུད་བྱེད་ཀྱི་ལུས་ལྟེ་བ་ནས་ཆགས།  །རིམ་གྱིས་ལུས་པོ་ནུར་ནུར་པོའི་ལུས་སུ་གྲུབ།  །དེ་ལ་ལུས་ཀྱི་དབུས་སུ་ཡེ་ཤེས་ཀྱི་རྩ་ཆགས་ཏེ་སྙིང་དུ་གྱུར།  །དེའི་ནང་དུ་ཀུན་གཞིའི་རྣམ་ཤེས་རྒྱུའོ།  །གཡོན་ཕྱོགས་སུ་བོན་ཉིད་རང་འབྱུང་གི་རྩ་ཆགས།  །དེ་ལ་ཉོན་མོངས་པ་ཅན་གྱི་ཡིད་རྒྱུ་སྟེ།  །ཀུན་གཞི་ལ་ཁ་ནང་ལྟ་སྟེ།  །དུས་རྟག་ཏུ་ང་དང་བདག་ཏུ་འཛིན།  །གཡོན་གྱི་རྐང་ལག་ལ་འཛིན་དུ་དོད།  །གཡས་སུ་གློ་བུར་རྒྱུད་ལས་འབྱུང་པའི་རྩ་ཆགས།  །དེ་ལ་ཡིད་ཀྱི་རྣམ་པར་ཤེས་པ་རྒྱུའོ།  །གཡས་ཀྱི་རྐང་ལག་ལ་འཛིན་དུ་དོད།  །སྐྱོན་ཡོན་དབང་པོ་དྭངས་བྱེད་ཀྱི་རྩ་ལས།  །སྒོ་ལྔའི་དབང་པོ་དང་ཡང་བཅུར་འགྱུར།  །ནང་དུ་དོན་ལྔ་སྣོད་ལྔ་ཆགས།  །དེ་ནས་ཕྱི་ལ་དོད་པ་དང་།  །སྒོ་ལྔ་ལ་ཡུལ་ལྔར་ཤར་རོ།  །དེ་ནི་བར་ལུས་ཀྱི་འཁྲུལ་ལུགས་སོ།  །ནང་སེམས་ཀྱི་འཁྲུལ་ལུགས་ནི།  །མ་རིག་པའི་དབང་གིས་ཉོན་མོངས་པ་བྱུང་སྟེ།  །དེ་ལས་དུག་ལྔ་ལས་སོགས་ཤར་རོ།  །དུག་ལྔའི་དབང་གིས་[241]སྡིག་པ་མི་དགེ་བ་བཅུ་སྤྱད་པས།  །ངན་སོང་གསུམ་གྱི་སྣང་བ་ཤར།  །ལས་དགེ་བ་བཅུ་ལ་སྤྱད་པས་འདོད་ཁམས་ཀྱི་ལྷ་དང་མིར་སྐྱེ་བའོ།  །བསམ་གཏན་མཉམ་བཞག་སྒོམ་པས།  །གཟུགས་ཁམས་དང་གཟུགས་མེད་དང་།  སྐྱེ་མཆེད་མུ་བཞིའི་ལྷར་འཕེལ་བར་འབྱུང་།  །ང་རྒྱལ་ལས་ལྷ་མ་ཡིན།  །འཕྲག་དོག་ལས་མི།  །འདོད་ཆགས་ལས་ཡིད་བཏགས།  །གཏི་མུག་ལས་བྱོལ་སོང་།  །ཞེ་སྡང་ལས་དམྱལ་བ།  །དེ་ལྟར་རིས་དྲུག་འཁོར་བའི་གནས་སུ་འཁོར་བ་ལ།  །མཐའ་མེད་ཀྱི་བར་དུ་སྦྱངས་དགོས་པ་ནི།  །གཞི་གནས་ལུགས་འཁྲུལ་བའི་ཉེས་སྐྱོན་བསྟན་པ་ཡིན་ནོ།  །དེ་ཚོ་ཧྲིལ་གྱིས་དྲིལ་བ།  གཞི་མ་རྟོགས་ནས་འཁྲུལ་ཚུལ་བསྟན་པའི་ལེའུ་སྟེ་བཅུ་པའོ༎ཁ༽  །ཀུན་ཏུ་བཟང་པོ་ཡང་དག་ཐར་ལམ་སྟོན་ལ་ཕྱག་འཚལ་ལོ།  །བཅུ་གཅིག་པ་འཁྲུལ་བ་གོ་བཟློག་པ་ལ།  །ལམ་ལ་མ་ཞུགས་པ་དང་།  །ལམ་ལ་ཞུགས་ཀྱང་།  །ལམ་ལོག་པར་ཞུགས་པ་དང་།  །ཡང་དག་སངས་རྒྱས་ཀྱི་ལམ་ལ་ཞུགས་པ་དང་གསུམ།  །དེ་དང་པོ་ལམ་ལ་མ་ཞུགས་པ་ནི།  །སོ་སོ་སྐྱེ་བོ་ཐ་མལ་བ་གྲུབ་མཐའ་གསུམ་གྱིས་བློ་མ་བསྒྱུར་བ་རྣམས་སོ།  །དེ་ནི་དཔེར་ན་གཞི་ཞིང་ས་དང་འདྲ་སྟེ།  །འབྲས་བུ་གང་སྐྱེ་བར་འདོད་པ་དེ།  [242]།ས་བོན་ལ་རགས་ལས་པ་དང་འདྲ་སྟེ།  །ལམ་ལ་མ་ཞུགས་པ་རྣམས།  །མཐོ་རིས་ངན་འགྲོའི་ལམ་རྐྱེན་ལ་རག་ལས་སོ།  །གཉིས་པ་ལམ་ལོག་པ་ནི།  །མུ་སྟེགས་རྟག་ཆད་གཉིས་ལས་སོགས་པ་ལ།  །ལྟ་བ་སྤྱོད་པ་སྒོམ་པ་ལས་སོགས་པས་སྒོམ་སྒྲུབ་ཅི་བྱེད་ཀྱང་ངན་སོང་དུ་ལྟུང་བས།  །འཁོར་བ་ལས་མི་འདའ་བ་རྣམས་སོ།  །གསུམ་པ་ཡང་དག་སངས་རྒྱས་ཀྱི་ལམ་ལ།  །ཐེག་པ་རིམ་དགུ་ལས་སོགས་མང་དུ་བཤད་ཀྱང་།  །གསུམ་དུ་འདུས་ཏེ།  །མཚན་ཉིད་མ་འདྲེས་པར་སྟོན་ཞིང་།  །རྒྱུ་ལ་ལམ་དུ་བྱེད་པ་མཚན་ཉིད་པའི་ལམ་དང་།  །ངོ་བོ་གཉིས་སུ་མེད་པར་སྟོན་ཞིང་འབྲས་བུ་ལམ་དུ་བྱེད་པ།  །གསང་སྔགས་པའི་ལམ་དང་།  །རྒྱུ་འབྲས་དབྱེར་མེད་ཐེག་པ་ཆེན་པོའི་གྲོལ་ལམ་དང་གསུམ་དུ་བསྟན་པའོ།  །དེ་ལ་དང་པོ་སྤོང་ལམ་པས།  །མི་དགེ་བཅུ་སྤངས་ནས་དགེ་བཅུ་སྤྱོད་ཅིང་།  །འབྲས་བུ་ཚེ་དང་བསྐལ་པར་བསྒྲངས་ནས་སངས་རྒྱས་པར་འདོད།  །དེ་ནི་རྒྱུ་མཚན་ཉིད་པའི་ལམ་མོ།  །གཉིས་པ་འབྲས་བུ་གསང་སྔགས་པའི་བསྒྱུར་ལམ་ཞེས་པ།  །ཕྱི་སྣོད་འཇིག་རྟེན་ལྷའི་གཞལ་ཡས་སུ་བསྒྱུར།  །ནང་བཅུད་སེམས་ཅན་ལྷ་དང་ལྷ་མོར་བསྒྱུར།  །དམ་རྫས་ལྔ་ནི་བདུད་རྩི་ལྔར་བསྒྱུར།  །ཕུང་པོ་ལྔ་ལྷ་ལྔར་[243]བསྒྱུར།  །ཉོན་མོངས་དུག་ལྔ་ཡེ་ཤེས་ལྔ་རུ་བསྒྱུར་ནས།  །སངས་རྒྱས་པར་འདོད་པ་འབྲས་བུ་གསང་སྔགས་པའི་ལམ་ཡིན་ཏེ།  །སྤོང་ལམ་བསྒྱུར་ལམ་གཉིས་ད་ལན་འདིར་མི་སྟོན།  །ད་ལན་འདིར་ནི་ཐེག་པ་ཆེན་པོའི་རྒྱུ་འབྲས་དབྱེར་མེད་སྟོན།  །རང་གྲོལ་ཆེན་པོ་སྤང་བླང་མེད་པའི་ལམ་བྱ་བ་སྟོན་པ་ལ།  །དེ་ཡང་འཁོར་འདས་ཡོད་མེད་རྟག་ཆད་གཉིས།  །བདེ་སྡུག་གཉིས་ཆགས་སྡང་གཉིས།  ཉོན་མོངས་པ་ལྔ་ཤེས་པ་བརྒྱད།  བཟུང་འཛིན་རྣམ་རྟོག་འཁྲུལ་སྣང་ཐམས་ཅད་སྤོང་ཡང་མི་སྤོང་།  །སྤངས་ཀྱང་སྤོང་པར་མི་འགྱུར་ཏེ།  །ཐམས་ཅད་སེམས་ལས་འབྱུང་བས།  །ཐིག་ལེ་ཉག་གཅིག་ལ་སྤང་བླང་གཉིས་སུ་མེད་པའི་ཕྱིར།  མི་བསྒྱུར་བསྒྱུར་ཡང་མི་འགྱུར་ཏེ།  །སེམས་ཐིག་ལེ་ཉག་གཅིག་ལ་བསྒྱུར་བྱ་སྒྱུར་བྱེད་གཉིས་སུ་མེད་པའི་ཕྱིར།  །དེས་ན་ཤར་བ་ཐམས་ཅད་རང་ཤར།  །གྲོལ་བ་ཐམས་ཅད་རང་གྲོལ།  །དེས་ན་གྲོལ་ལམ་ཞེས་སུ་བསྟན་པའོ།  །དེ་ཡང་གནས་ལུགས་ཅིར་ཡང་གནས།  །ཤར་ལུགས་ཅིར་ཡང་ཤར།  །ཡིན་ལུགས་ཅི་ཡང་ཡིན།  །གྲོལ་ལུགས་ཅིར་ཡང་གྲོལ།  །ཉོན་མོངས་ཡེ་ཤེས་ལམ་དུ་གྱུར།  །དེས་ན་བོན་ཉིད་དོན་དང་མི་འབྲལ་བས།  །སྒོམ་པས་ཐབས་ཀྱི་ཐབས་ཀྱི་[244]ལམ་དུ་གྱུར།  །གང་ཟག་བློ་ཆེ་བའི་ཤེས་པ་ལ།  །ཐེག་པ་ཡང་རྩེ་ཡེ་རྫོགས་བསྟན།  །དེ་ཉིད་དོན་ལ་ཡེ་རྫོགས་ཞེས།  །དེ་དོན་མི་ཤེས་བློ་དམན་བཟུང་སོ་ལ།  །བསྐྱེད་རྫོགས་རིམ་པ་ཅི་སྒོམ་པ།  །གོང་ནས་གོང་དུ་འཕར་བའི་ལམ་ཞེས་པ།  །མདོར་ན་གོང་དུ་བསྟན་པའི་གཞིའི་གནས་ལུགས་དེ།  །བླ་མའི་ངོ་སྤྲད་ནས།  །དེའི་དོན་ལ་གོམས་པར་བྱེད་པ་དེ་ལ་མ་ཡེངས་པས།  །གོམས་པ་ཀློང་དུ་གྱུར་ནས་བརྟན་པ་ཐོབ།  །རང་ས་ཟིན་ནས་འགྱུར་བ་མེད་པ་ལ།  །འབྲས་བུ་ཟེར་བ་ཡིན་ནོ།  །དེ་ཡང་རང་བཞིན་གྱིས་མ་བཅོས་པ།  །རྣམ་རྟོག་གིས་མ་བསླད་པའི་བོན།  །ཤེས་བྱ་ངོ་བོ་ཉིད་དེ་ནི།  །རང་གིས་རྟོག་པས་མ་སྒྲིབ་ནས་དེ་མཐོང་ཞིང་ངོ་ཤེས་པ་ནི།  །གཞི་ཞེས་བྱ་སྟེ་ཤེས་པར་བྱའོ།  །ལམ་ཞེས་བྱ་བ་ནི།  །དེ་ཉིད་ཤེས་ཤིང་།  །ཤེས་བྱེད་ཀྱིས་རྟོགས་པར་བྱེད་པའི་ཐབས་སོ།  །འབྲས་བུ་ཞེས་བྱ་བ་ནི།  །གཞི་ལམ་དེ་ཉིད་ཤེས་པར་བྱས་ཞིང་།  །དེའི་དོན་མངོན་དུ་གྱུར་པའོ།  །དེ་ཚོ་ལམ་གྱི་དབྱེ་བ་བསྟན་པའི་ལེའུ་སྟེ་བཅུ་གཅིག་པའོ།  ག༽  ཀུན་ཏུ་བཟང་པོ་འཁྲུལ་པ་ཀ་ནས་དག་ལ་ཕྱག་འཚལ་ལོ།  །བཅུ་གཉིས་པ་རྫོགས་པ་ཆེན་པོའི་ཆེ་བ་བསྟན་པ་ནི།  །སེམས་ཉིད་རྫོགས་པ་ཆེན་པོ་འདི།  །འཁོར་འདས་ཀུན་གྱི་རྩ་བ་ཡིན།  [245]ཐེག་པ་ཀུན་གྱི་ཡང་རྩེ་ཡིན།  །རྒྱུད་རྣམས་ཀུན་གྱི་རྒྱལ་པོ་ཡིན།  །ལུང་རྣམས་ཀུན་གྱི་སྤྱི་གཅོད་ཡིན།  །བཀའ་རྣམས་ཀུན་གྱི་འབྱུང་གནས་ཡིན།  །མན་ངག་ཀུན་གྱི་ཉིང་ཁུ་ཡིན།  །བསྟན་པ་ཀུན་གྱི་སྙིང་པོ་ཡིན།  །བོན་རྣམས་ཀུན་གྱི་ལྡེ་མིག་ཡིན།  །བདེར་གཤེགས་ཀུན་གྱི་ཐུགས་བཅུད་ཡིན།  །འབྲས་བུ་རྩོལ་བྲལ་ལྷུན་གྲུབ་ཡིན།  །མ་རིག་སེལ་བའི་སྒྲོན་མེ་ཡིན།  །སྒྲིབ་གཉིས་སངས་པའི་སངས་རྒྱས་ཡིན།  །ཚོགས་གཉིས་རྫོགས་པའི་རྫོགས་ཆེན་ཡིན།  །སྐྱེ་མེད་བོན་སྐུའི་ངོ་བོ་ཡིན།  །ལོངས་སྤྱོད་རྫོགས་སྐུའི་རང་བཞིན་ཡིན།  །ཅིར་ཡང་སྤྲུལ་སྐུའི་འཆར་ཚུལ་ཡིན།  །གྲུབ་ཐོབ་རྣམས་ཀྱི་གྲོལ་ཕུགས་ཡིན།  །སྐལ་ལྡན་རྣམས་ཀྱི་བདུད་རྩི་ཡིན།  །སྐལ་མེད་རྣམས་ཀྱི་བཙན་དུག་ཡིན།  །དབང་པོ་ཡང་རབ་རྣམས་ཀྱི་དངོས་གྲུབ་ཡིན།  །བློ་ཆུང་རྣམས་ཀྱི་མགོ་བསྐོར་ཡིན།  །ཐེག་དམན་རྣམས་ཀྱི་ཉོན་མོངས་ཡིན།  །མུ་སྟེགས་རྣམས་ཀྱི་སུན་འབྱིན་ཡིན།  །ཤེས་བྱ་གཅོད་པའི་རལ་གྲི་ཡིན།  །སྦྱང་དུ་མེད་པས་ཀ་ནས་དག  །བཙལ་དུ་མེད་པས་ལྷུན་གྱིས་གྲུབ།  །མཚོན་བྱའི་ཡུལ་མེད་མཐའ་དང་བྲལ།  །དེ་ལྟར་སེམས་ཉིད་རྫོགས་ཆེན་འདི།  །ལྟ་བ་ཕྱོགས་འཛིན་མཐའ་དང་བྲལ།  །སྒོམ་པ་དམིགས་གཏད་[246]སྒྲོག་ལས་གྲོལ།  །སྤྱོད་པ་བཀག་སྒྲུབ་གཉིས་དང་བྲལ།  །འབྲས་བུ་རེ་དོགས་ཀུན་ལས་གྲོལ།  །ཁྱབ་ནི་འཁོར་འདས་ཡོངས་ལ་ཁྱབ།  །རྟོགས་ནི་སྐལ་ལྡན་ཀུན་གྱིས་རྟོགས།  །སྐལ་མེད་རྣམས་ཀྱིས་རྟོགས་པ་དཀའ།  །འདི་རྟོགས་པའི་རྣལ་འབྱོར་རྣམས་ནི།  །ཁམས་གསུམ་ས་དགུ་བོན་ཉིད་དབྱིངས་སུ་དག  །རིས་དྲུག་སངས་རྒྱས་ཞིང་དུ་ཤར།  །སྡུག་བསྔལ་བདེ་ཆེན་ལམ་དུ་ཤར།  །འབྱུང་བཞིའི་ལུས་ལ་བདེར་གཤེགས་ཐུགས།  རྒྱུ་འབྲས་མཛད་པའི་མཁན་པོ་ཟད།  །འཁོར་འདས་གཉིས་ཀྱི་ཐ་སྙད་མེད།  །ཕྱི་ནང་གསང་གསུམ་བྱེ་བྲག་རྣམས།  །ཐམས་ཅད་ཐིག་ལེ་གཅིག་ཏུ་རྫོགས།  །དེས་ན་ཀུན་རྫོགས་ཡོངས་རྫོགས་པས།  །དེ་ཕྱིར་རྫོགས་པ་ཆེན་པོའོ།  །རྫོགས་པ་ཆེན་པོའི་ཆེ་བ་བསྟན་པའི་ལེའི་སྟེ་བཅུ་གཉིས་པའོ༎  །བཅུ་གཉིས་པ་གནད་ཀྱི་གཟེར་བུ་རྫོགས་སོ༎  ས་མ་ཡ།  །ཀུན་ཏུ་བཟང་པོ་ཏ་པི་ཧྲི་ཙ་སྤྲུལ་པའི་སྐུ་དེས།  །སྐལ་མེད་སྣོད་ངན་རྣམས་ལ་གསང་།  །སྐལ་ལྡན་ལས་འཕྲོ་ཅན་ལ་སྦྱིན།  །གཏང་བཞག་གི་ཚོད་ལ་མཁས་པར་མཛོད།  །དུས་མཐའི་བར་དུ་མི་ནུབ་འགྲོ་དོན་བྱེད་པར་ཤོག  ཅེས་གསུངས་ནས་སྤྲུལ་པའི་སྐུ་དེ་ནམ་མཁའ་ལ་གཞའ་ཡལ་བ་ལྟར་གཤེགས་སོ༎  །སརྦ་མངྒ་ལཾ༎  །དགེའོ༎
[247] ཅ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་རྒྱུད་བུ་ཆུང་བཅུ་གཉིས་བཞུགས་སོ༎[248]༄༅།  །ཞང་ཞུང་སྨྲར་གྱི་སྐད་དུ་ན།  ཨཱི་ཐི་ཀུ་ཡིག་ཁྲི་རྩེ་ཨུ་པ་ཏན་ཏྲ་ཐད་དོ་ཅི།  བོད་སྐད་དུ།  རྫོགས་པ་ཆེན་པོ་བྱང་ཆུབ་སེམས་ཀྱི་གནད་བྱང་།  ཐིག་ལེ་ཉག་གཅིག་ཨེ་མ་ཧོ།  ཀུན་ཏུ་བཟང་པོ་རང་འབྱུང་རིག་པའི་ལྷ་ལ་ཕྱག་འཚལ་ལོ།  ༡༽  འདི་སྐད་བདག་གིས་བསྟན་པའི་དུས་ཅིག་ན།  གནས་འོག་མིན་བོན་ཉིད་ཀྱི་དབྱིངས་ན།  ༢༽  ཡེ་ཉིད་ཀྱི་སྟོན་པ་ཀུན་ཏུ་བཟང་པོ།  ཅིར་ཡང་མཚོན་དུ་དཀའ་སྟེ།  གདོད་ནས་བརྗོད་མེད་ཆེན་པོར་བཞུགས་སོ།  དེའི་ངང་ལས།  ཐུགས་རྗེའི་སྟོན་པ་ཀུན་ཏུ་བཟང་པོ།  ཐུགས་རྗེ་ཀུན་ལ་སྙོམས་པར་བཞུགས་སོ།  ཐུགས་ཉིད་མ་གཡོས་པའི་ངང་[249]ལས།  །གཡོ་བ་ཡེ་ཤེས་ཀྱི་ཆོ་འཕྲུལ་དུ།  །སེམས་ཅན་གཞན་ལ་ཚད་མེད་པའི་སྙིང་རྗེ་ཤར་རོ།  །ཚད་མེད་པའི་སྙིང་རྗེ་དེས།  །སེམས་ཅན་ཐམས་ཅད་ལ་ཕྱོགས་དང་རིས་མེད་པར་གྱུར་ཏོ།  །སྙིང་རྗེ་དེ་ཉིད་ཐུགས་རྗེའི་བདག་ཉིད་དུ་སངས་རྒྱས་པའི་རྟགས་སུ།  །སྤྲུལ་པའི་སྟོན་པ་གཤེན་ལྷ་འོད་དཀར་ཆུ་ཟླའི་དཀྱིལ་འཁོར་ལྟར་གསལ་ལ་འཚེར་བ།  །སྐུ་སྣང་ལ་རང་བཞིན་མེད་པ།  །མཚན་དང་དཔེ་བྱད་ཡོངས་སུ་རྫོགས་པ།  །འཁོར་དང་ཞིང་ཁམས་དང་བཅས་པར་གྱུར་ཏེ།  །དེའི་ཐུགས་རྗེའི་འོད་ཟེར་ལས།  ཐུགས་རྗེ་མ་འགགས་པའི་རྩལ་དུ།  །རིག་པ་འོད་ཀྱི་ཁྱེའུ་ཆུང་[250]ཞེས་ཀྱང་བྱ།  །གཤེན་ཚད་མེད་འོད་ལྡན་ཞེས་བྱ་བ་བྱུང་སྟེ།  །ཡེ་ཅི་བཞིན་པའི་སངས་རྒྱས་རིག་པ་རང་སྣང་ཅན་དང་ཐབས་ཅིག་ཏུ་བཞུགས་སོ།  ༣༽  དེའི་ཚེ་གཤེན་ཚད་མེད་འོད་ལྡན་ཅིར་ཡང་སྤྲུལ་པའི་སྟོན་པ་གྱིས།  །སྟོན་པ་བླ་ན་མེད་པའི་མཆོད་པ་ཕུལ་ཏེ།  །ཐུགས་ཀྱི་མཛོད་བསྐུལ་ནས་ཞུས་པ།  །སྟོན་པ་ཐུགས་རྗེའི་མངའ་བདག་ལགས།  །འགྲོ་བ་ཐུགས་རྗེས་བཟུང་སླད་དུ།  །ཉོན་མོངས་འཁྲུལ་པའི་སེམས་ཅན་རྣམས།  མ་རིག་མུན་པས་བསྒྲིབས་པ་ལ།  །རང་རིག་ཡེ་ཤེས་བསྟན་དུ་གསོལ།  །ཅེས་ཞུས་པས།  ༢༽ སྟོན་པ་ཉིད་ཀྱིས་བཀའ་བསྩལ་པ་ཀུན་ཏུ་བཟང་པོས་ཚིག་ཏུ་རྡུལ་ཙམ་ཡང་གསུངས་པ་[251]མེད་དེ།  ཏིང་ངེ་འཛིན་དགོངས་པའི་ངང་ནས་གསུངས་སོ།  །རང་འབྱུང་ཀ་དག་ཡེ་སངས་རྒྱས།  །བོན་དང་བོན་ཅན་ཐམས་ཅད་ཀྱང་།  །རང་གི་སེམས་ཡིན་གཞན་མིན་པས།  ཐམས་ཅད་རང་འབྱུང་ཉིད་དུ་ལྟོས།  ཞེས་གསུངས་པས།  འཁོར་རྣམས་རང་རིག་པའི་ཡེ་ཤེས་རང་ལས་ཤར་ཏེ།  རང་འབྱུང་གི་ཡེ་ཤེས་རང་གིས་རྟོགས་པར་གྱུར་ཏོ།  ཡང་གསུངས་པ།  ཀ༽རང་རིག་གཉུག་མ་ཀུན་གྱི་གཞི།  གཡུང་དྲུང་གི་ཚིག་རྐང་བཅུ་གཉིས་ཀྱི་མདོར་བསྟན།  ཁ༽རྩོལ་བྲལ་བགྲོད་མེད་ལྷུན་རྫོགས་ལམ།  ག༽ཅི་བཞིན་ལྷུན་གྲུབ་འབྲས་བུ་སྟེ།  ང༽ཡང་དག་དོན་ལ་ལྟ་རུ་མེད།  ཅ༽ཡང་དག་དོན་ལ་སྒོམ་[252]དུ་མེད།  ཆ༽ཡང་དག་དོན་ལ་སྤྱོད་དུ་མེད།  ཇ༽སེམས་ཀྱི་དཔེ་ནི་ནམ་མཁའ་འདྲ།  ཉ༽སེམས་ཀྱི་རྟགས་ནི་སེམས་ཉིད་ཡིན།  ཏ༽སེམས་ཀྱི་དོན་ནི་བོན་ཉིད་དོ།  ཐ༽སྐྱེ་བ་མེད་པའི་བོན་དབྱིངས་ན།  ད༽འགག་པ་མེད་པའི་ཡེ་ཤེས་གནས།  ན༽སྐྱེ་འགག་གཉིས་མེད་ཐིག་ལེ་གཅིག  །གླེང་གཞིའི་ལེའུའོ།  །བྱང་སེམས་ཐིག་ལེ་ཉག་གཅིག་ཨེ་མ་ཧོ།  ཀ༽རྒྱས་པར་བསྟན་ཏེ་བཤད་པ་ལ།  །སེམས་ཉིད་སྟོང་པ་ཀ་ནས་དག  །སེམས་ཉིད་སྟོང་པ་འོད་དུ་གསལ།  །འོད་གསལ་སྟོང་པ་གདོད་ནས་དག  །འཁོར་འདས་གཉིས་ཀྱི་གཞི་མར་གྱུར།  །འཁོར་འདས་གཉིས་སུ་གྱེས་པ་མེད།  །དེ་ཉིད་རང་བཞིན་མེད་པར་ཤེས།  །རྟོགས་པས་ཀུན་བཟང་ཡེ་སངས་རྒྱས།  །དེ་མ་ཡིན་ལ་དེར་བཟུང་ནས།  །གཟུང་འཛིན་གཉིས་སུ་སྤྱད་པ་ཡིས།  །མ་རྟོགས་སེམས་ཅན་འཁོར་བར་འཁྱམས།  ལམ་ལྔ་རྒྱུ་དྲུག་སོ་སོ་དང་།  །སྐུ་དང་ཞིང་ཁམས་ཐམས་ཅད་དང་།  །འཁོར་བ་དང་ནི་མྱང་འདས་གཉིས།  །ཐམས་ཅད་བྱང་ཆུབ་སེམས་ལས་བྱུང་།  །ཉོན་མོངས་དུག་ལྔ་ང་ཡི་སེམས།  །དུག་ལྔ་སྤངས་པའི་ཕ་རོལ་ན།  །སངས་རྒྱས་བྱ་བའི་མིང་ཡང་མེད།  །དུག་ལྔ་ཡེ་ནས་རྣམ་པར་དག  །ཡེ་ཤེས་ལྔའི་རང་བཞིན་ཡིན།  །རང་འབྱུང་ཐིག་ལེ་ཉག་[253]གཅིག་ཨེ་མ་ཧོ།  ཁ༽སེམས་ཀྱི་མཚན་ཉིད་གང་ཡིན་པ།  །ཡང་དག་ངེས་པར་བསྟན་པར་བྱ།  །བྱང་ཆུབ་སེམས་ལ་རྒྱུ་རྐྱེན་མེད།  །བྱང་ཆུབ་སེམས་ལ་བཅོས་སླད་མེད།  །བྱང་ཆུབ་སེམས་ལ་གདགས་སུ་མེད།  །བྱང་ཆུབ་སེམས་ལ་སྐྱེ་ཤི་མེད།  །སེམས་ཀྱི་སྐུ་ནི་མཚོན་དུ་མེད།  །སེམས་ཀྱི་གསུང་ནི་རང་བཞིན་མེད།  །སེམས་ཀྱི་ཐུགས་ནི་མཚན་མ་མེད།  །སེམས་ཀྱི་ཡོན་ཏན་མི་ཟད་པ།  །སེམས་ཀྱི་ཕྲིན་ལས་ལྷུན་གྱིས་གྲུབ།  །ལྷུན་གྲུབ་སེམས་ལ་འབད་རྩོལ་མེད།  །རྩོལ་བས་བྱས་པ་སངས་རྒྱས་མེན།  །ཚིག་གི་ལམ་དང་དོན་གྱི་ལམ།  །ཚིག་གི་ལམ་གྱིས་དོན་ལ་སྦྱོར།  །དོན་གྱི་ལམ་ལ་བགྲོད་དུ་མེད།  །བགྲོད་མེད་རྩོལ་བྲལ་ལྷུན་ལ་རྫོགས།  །རྩོལ་བྲལ་ཐིག་ལེ་ཉག་གཅིག་ཨེ་མ་ཧོ།  ག༽སེམས་ཉིད་གདོད་ནས་ཡེ་སངས་རྒྱས།  །དང་པོ་ཡེ་ཤེས་རྒྱུ་མེད་པས།  །རྒྱུ་ལས་སྐྱེས་པའི་ཡེ་ཤེས་མིན།  །རང་གསལ་ཡེ་ཤེས་ཉག་གཅིག་མ།  །ཀུན་ཏུ་བཟང་པོའི་ཐུགས་ཉིད་ཡིན།  །སངས་རྒྱས་སེམས་ཅན་ཀུན་ལ་ཁྱབ།  །འདས་དང་མ་བྱུང་ད་ལྟར་གསུམ།  །རྟོགས་པ་སྔ་ཕྱིའི་ཁྱད་པར་ལས།  །དུས་གསུམ་གཅིག་སྟེ་ཁྱད་པར་མེད།  །བྱང་ཆུབ་སེམས་ལ་རྒྱུ་མེད་པས།  །རྒྱུ་ལས་སྐྱེས་པའི་འབྲས་བུ་མིན།  [254]རྩོལ་བྲལ་ནམ་མཁའ་ལྟ་བུར་གནས།  །སེམས་ཉིད་ནོར་བུ་རིན་པོ་ཆེ།  །གཞན་ནས་བཙལ་བས་མི་རྙེད་དེ།  །སེམས་ཀྱིས་སེམས་ལ་བཙལ་བར་བྱ།  །བཙལ་བས་རྙེད་པར་མི་འགྱུར་ཏེ།  །མ་བཙལ་བར་ཡང་སྟོར་བྲལ་མེད།  །རྒྱུ་མེད་འབྲས་བུ་བྱང་ཆུབ་སེམས།  །རྩོལ་བྲལ་ནམ་མཁའ་ལྟ་བུའི་དོན།  །རྟོགས་ཤིང་ཁོང་དུ་ཆུད་གྱུར་ན།  །དེ་དག་མཐར་ཕྱིན་བརྟན་པ་ཐོབ།  །འབྲས་བུ་ཀུན་གྱི་བདག་ཉིད་ཡིན།  །དང་པོའི་སངས་རྒྱས་རྒྱུ་མེད་པས།  རྒྱུ་ལས་བྱུང་བའི་སངས་རྒྱས་མིན།  །གདོད་མ་ཉིད་ནས་ཡེ་སངས་རྒྱས།  །སྐུ་གསུམ་རང་འབྱུང་ལྷུན་གྱིས་གྲུབ།  །ལྷུན་གྲུབ་ཐིག་ལེ་ཉག་གཅིག་ཨེ་མ་ཧོ།  ང༽སྣང་སྲིད་འཁོར་འདས་ཐམས་ཅད་ཀུན།  །ཐམས་ཅད་བྱང་ཆུབ་སེམས་སུ་རྫོགས།  །དེ་ཕྱིར་རྫོགས་པ་ཆེན་པོ་ཡིན།  །རྫོགས་ཆེན་ཟབ་མོའི་དོན་ལ་ལྟ།  །འདི་ཞེས་བྱ་བར་ལྟ་རུ་མེད།  །ལྟས་པས་མཐོང་བར་མི་འགྱུར་ཏེ།  །མ་མཐོང་པ་ཉིད་མཐོང་བའི་མཆོག  །ཀུན་ཏུ་བཟང་པོའི་ལྟ་བ་ནི།  །འདི་ཞེས་བྱ་བར་མ་གསུངས་ཏེ།  །ཅི་ཡང་འཆར་ཅིང་ཅིར་ཡང་སྣང་།  །གང་ཡིན་གང་མིན་ཅིར་ཡང་མིན།  །བྱང་སེམས་ཀ་དག་འདུས་མ་བྱས།  །རྒྱ་ཆད་ཕྱོགས་ལྷུང་རིས་ཆད་སོགས།  །མུ་བཞི་གང་གི་མཐས་མ་རེག  [255]ཐ་དད་རྟག་པར་འཛིན་པ་དང་།  །སྟོང་པ་ཕྱལ་ཆད་འཛིན་པ་དང་།  གཟུང་འཛིན་གཉིས་སུ་ལྟ་བ་དང་།  །རོལ་པའི་སྣང་བ་བཀག་པས་ཆད།  །མཐའ་བྲལ་དབུ་མའི་དོན་འཛིན་པ།  །མཐའ་བཞི་གསལ་བའི་དགོངས་པའོ།  །མཐའ་བྲལ་ཆེན་པོ་ལྟ་བའི་མཆོག  །འདི་ནི་ལྟ་བའི་རྒྱལ་པོ་སྟེ།  །སྤྱི་གཅོད་ཀུན་གྱི་ཐུན་མོང་མིན།  །མཐའ་བྲལ་ཐིག་ལེ་ཉག་གཅིག་ཨེ་མ་ཧོ།  ཅ༽རྫོགས་ཆེན་ཟབ་མོའི་དོན་ལ་སྒོམ།  །འདི་ཞེས་བྱ་བ་སྒོམ་དུ་མེད།  །སྒོམ་པས་གསལ་བར་མི་འགྱུར་ཏེ།  །མ་སྒོམ་བར་ཡང་གསལ་འགྲིབ་མེད།  །ཀུན་ཏུ་བཟང་པོའི་དགོངས་པ་ནི།  །སོ་མ་རང་ལུགས་མ་བཅོས་པ།  །མ་བཅོས་གཉུག་མ་རང་ས་ཟིན།  །སྒོམ་དུ་མེད་ཅིང་ཡེངས་སུ་མེད།  །སྒོམ་དུ་མེད་པའི་སེམས་ཉིད་ལ།  །ཡེངས་སུ་མེད་པའི་གཟེར་གྱིས་བཏབ།  །རང་རིག་གསལ་སྟོང་འདུ་འབྲལ་མེད།  །འཁོར་འདས་གཉིས་མེད་མཉམ་པར་གནས།  །གཉུག་མའི་ངང་ཐག་རྒྱུན་མི་བཅད།  །སྒོམ་དུ་མེད་པ་སྒོམ་པའི་མཆོག  །སྒོམ་མེད་ཐིག་ལེ་ཉག་གཅིག་ཨེ་མ་ཧོ།ཆ༽རྫོགས་ཆེན་ཟབ་མོའི་དོན་ལ་སྤྱད།  །འདི་ཞེས་བྱ་བ་སྤྱད་དུ་མེད།  །ལྟ་སྒོམ་མ་དང་མ་བྲལ་བར།  །སྐྱེ་མེད་སྤྲོས་བྲལ་ཆེན་པོ་ལ།  །འབྲལ་མེད་སྤྱོད་པ་སྤྱོད་པ་ཡིན།  [256]།བཅོས་པའི་སྤྱོད་པ་སྤྱོད་པ་མིན།  །མ་བཅོས་དགག་སྒྲུབ་མེད་པ་རུ།  །ལྟ་སྤྱོད་ཟུང་དུ་འབྲེལ་བ་ན།  །རོལ་པའི་སྤྱོད་པ་རྫོགས་ཆེན་རྒྱན།  །ཅི་ལྟར་སྤྱད་ཀྱང་རྣམ་པར་དག  །པདྨ་བཞིན་དུ་སྐྱོན་མ་གོས།  །བླང་དོར་མེད་པ་སྤྱོད་པའི་མཆོག  །སྤྱོད་མཆོག་ཐིག་ལེ་ཉག་གཅིག་ཨེ་མ་ཧོ།  ཇ༽བྱང་ཆུབ་སེམས་ནི་དཔེའི་མཚོན།  །དཔེའི་ནམ་མཁའ་འདུ་མ་བྱས།  །ནམ་མཁའ་སྟོང་པའི་ངང་ཉིད་ལས།  །གཞའ་སྤྲིན་ཁུ་རླངས་སྣ་ཚོགས་དང་།  །ཅི་ཡང་འཆར་ཅིང་ཅིར་ཡང་སྣང་།  །ནམ་མཁའི་ངང་དུ་གནས་ཤིང་ཐིམ།  །མཐའ་དབུས་མདོག་དབྱིབས་ཕྱོགས་རིས་བྲལ།  །ཡང་དག་དོན་ལ་མཚོན་དུ་མེད།  །མཚོན་བྲལ་ཐིག་ལེ་ཉག་གཅིག་ཨེ་མ་ཧོ།  ཉ༽བྱང་ཆུབ་སེམས་ཀྱི་གཏན་ཚིགས་ནི།  །དམན་པའི་སེམས་ཀྱིས་མི་ཤེས་ཏེ།  །གཏན་ཚིགས་གསུམ་གྱིས་ཤེས་པར་བྱའོ།  །ངང་དང་རང་བཞིན་བདག་ཉིད་གསུམ།  །ངང་ནི་རིག་པ་ཅིར་ཡང་གསལ།  །རང་བཞིན་རིག་པ་ཅི་ཡང་སྟོང་།  །བདག་ཉིད་གསལ་སྟོང་གཉིས་སུ་མེད།  །བདག་ཉིད་ཆེན་པོའི་གཏན་ཚིགས་ཀྱིས།  །ཐམས་ཅད་བྱང་ཆུབ་སེམས་སུ་ཤེས།  །སེམས་ཉིད་སྟོང་པ་རྩ་བྲལ་ལ།  །སེམས་དང་སེམས་འབྱུང་ཅི་ཤར་ཡང་།  །སེམས་ཉིད་ངང་དུ་གནས་ཤིང་ཐིམ།  [257]སེམས་ཉིད་གཟུང་འཛིན་མཐའ་དང་བྲལ།  །མཁའ་ལ་ཉི་མ་ཤར་བ་འདྲ།  །གསལ་སྟོང་ཟུང་འཇུག་དབྱེ་རུ་མེད།  །དབྱེར་མེད་ཐིག་ལེ་ཉག་གཅིག་ཨེ་མ་ཧོ།  ཏ༽དོན་དམ་བོན་ཉིད་སྐྱེ་བ་མེད།  །སྐྱེ་བ་མེད་པའི་བོན་དབྱིངས་ནས།  །བོན་དང་བོན་ཅན་ཐམས་ཅད་ཀྱང་།  །ཅི་ཡང་འཆར་ཞིང་ཅིར་ཡང་སྣང་།  །བོན་ཉིད་ངང་དུ་གནས་ཤིང་ཐིམ།  །བོན་ཉིད་དོན་ལ་སྐྱེ་འགག་མེད།  །བོན་ཉིད་དོན་ལ་ཕྱོགས་རིས་མེད།  །བོན་ཉིད་དོན་ལ་བརྗོད་དུ་མེད།  །བརྗོད་བྲལ་ཐིག་ལེ་ཉག་གཅིག་ཨེ་མ་ཧོ།  ཐ༽དབྱིངས་དང་ཡེ་ཤེས་མཚན་ཉིད་ནི།  །དབྱིངས་ནི་དག་པའི་རྒྱུ་ཡིན་ཏེ།  །བོན་ཉིད་དབྱིངས་ལ་སྐྱེ་བ་མེད།  ད༽ཡེ་ཤེས་འབྲས་བུ་ཉིད་དུ་གསལ།  །འོད་གསལ་ཡེ་ཤེས་འགག་པ་མེད།  ན༽སྐྱེ་འགག་གཉིས་མེད་ཐིག་ལེ་གཅིག  ཐིག་ལེ་ཉག་གཅིག་བོན་གྱི་སྐུ།  །བོན་གྱི་སྐུ་ལ་མཚོན་དུ་མེད།  མཚོན་མེད་ངང་ལས་ཡེ་ཤེས་ཤར།  །སྟོང་ཉིད་ཡེ་ཤེས་ཕྱོགས་རིས་མེད།  །མེ་ལོང་ཡེ་ཤེས་གསལ་འགྲིབ་མེད།  །མཉམ་ཉིད་ཡེ་ཤེས་མཐོན་དམན་མེད།  །སོར་རྟོགས་ཡེ་ཤེས་མ་འདྲེས་གསལ།  །བྱ་གྲུབ་ཡེ་ཤེས་ལྷུན་གྱིས་གྲུབ།  །ཡེ་ཤེས་ལྔ་ལྡན་ལོངས་སྤྱོད་རྫོགས།  །རྒྱན་དང་ཆ་ལུགས་མཚན་དཔེ་ལྡན།  །འཁོར་[258]དང་ཞིང་ཁམས་ལྷུན་གྱིས་གྲུབ།  །རྫོགས་པའི་སྐུ་ལས་ཐུགས་རྗེ་ཤར།  །གང་ལ་གང་འདུལ་སྤྲུལ་པར་སྟོན།  །སྣ་ཚོགས་སྤྲུལ་སྐུས་འགྲོ་དོན་མཛད།  །སྐུ་གསུམ་རང་བཞིན་ལྷུན་ལ་རྫོགས།  །སྐུ་གསུམ་ལྷུན་རྫོགས་ཆེན་པོ་ལ།  །སངས་རྒྱས་གཞན་ནས་བསྒྲུབ་ཏུ་མེད།  །གསས་མཁར་ལྷུན་རྫོགས་ཆེན་པོ་ལ།  །བསྐྱེད་བྱ་སྐྱེད་བྱེད་ཅི་ཡང་མེད།  །བོན་ཉིད་ལྷུན་རྫོགས་ཆེན་པོ་ལ།  །རྫོགས་བྱ་རྫོགས་བྱེད་ཅི་ཡང་མེད།  །དམ་ཚིགས་ཡེ་བསྲུང་ཆེན་པོ་ལ།  །བསྲུང་བྱ་སྲུང་བྱེད་ཅི་ཡང་མེད།  །ཡེ་དབང་སེམས་ལ་རྫོགས་པ་ལ།  །དབང་ནི་འཐོབ་བྱ་ཐོབ་བྱེད་མེད།  །དངོས་གྲུབ་རྒྱ་མཚོ་ཆེན་པོ་ལ།  །དངོས་གྲུབ་འཐོབ་བྱ་ཐོབ་བྱེད་མེད།  འོད་གསལ་ལྷུན་རྫོགས་ཆེན་པོ་ལ།  །སའི་རིམ་པ་ཅི་ཡང་མེད།  །རྩོལ་བྲལ་ལྷུན་རྫོགས་ཆེན་པོ་ལ།  །ལམ་གྱི་རིམ་པ་ཅི་ཡང་མེད།  །རང་འབྱུང་ལྷུན་རྫོགས་ཆེན་པོ་ལ།  །འབྲས་བུའི་བྱེ་བྲག་ཅི་ཡང་མེད།  །ཐམས་ཅད་རྫོགས་པ་ཆེན་པོ་ལ།  །ཐིག་པའི་རིམ་པ་ཅི་ཡང་མེད།  །མེད་པ་མ་ཡིན་སྙིང་པོའི་དོན།  །ངང་ལ་ངང་གིས་གནས་པ་ནི།  །ནོར་བུ་ཆུ་གདངས་བཞིན་དུ་གསལ།  །ངང་གསལ་ཉག་གཅིག་བྲི་བ་མེད།  །མཐའ་བྲལ་ཐིག་ལེ་ཉག་གཅིག་ཡིན།  །ཐིག་ལེ་ཉག་གཅིག་བོན་གྱི་སྐུ།  [259]ཐམས་ཅད་བོན་སྐུར་རྟོགས་པ་ན།  །རིན་ཆེན་གསེར་གླིང་ཕྱིན་པ་འདྲ།  །ཕྱོགས་རིས་མེད་ན་ལྟ་བ་ཡིན།  །མཉམ་ཉིད་རྟོགས་ན་སྒོམ་པ་ཡིན།  །བླང་དོར་མེད་ན་སྤྱོད་པ་ཡིན།  །རེ་དོགས་མེད་ན་འབྲས་བུ་ཡིན།  །གཟུང་འཛིན་མེད་ན་རྟོགས་པ་ཡིན།  །སེམས་ཉིད་རྟོགས་པའི་རྣལ་འབྱོར་པ།  །ཁྱུང་དང་སེང་གེའི་བུ་བཞིན་དུ།  །རྒྱ་གསུམ་རལ་ནས་རྩལ་གསུམ་རྫོགས།  །རྟོགས་པ་མངོན་གྱུར་སངས་རྒྱས་ཉིད།  །བསྒྲུབ་པ་མེད་པར་ལྷུན་གྱིས་གྲུབ།  །རྩོལ་བ་མེད་པར་རང་ས་ཟིན།  །སངས་པ་མེད་པར་ཉོན་མོངས་སངས།  །རྒྱས་པ་མེད་པར་ཡེ་ཤེས་རྒྱས།  །ཕྱིན་པ་མེད་པར་མཐའ་རུ་ཕྱིན།  །སྒྲིབ་གཡོགས་མེད་པར་ཐམས་ཅད་གསལ།  །འདས་པ་མེད་པར་མྱ་ངན་འདས།  །མྱང་འདས་ཐིག་ལེ་ཉག་གཅིག་ཨེ་མ་ཧོ།  རྒྱུད་ཀྱི་ཆེ་བ་བརྗོད་པ་དང་།  །རྒྱུད་ཡོངས་སུ་གཏད་པའོ།  །ཡང་སྟོན་པས་གསུངས་པ།  །རྫོགས་པ་ཆེན་པོ་བྱང་སེམས་ཐིག་ལེ་ཉག་གཅིག་འདི།  །རྒྱུད་རྣམས་ཀུན་གྱི་རྒྱལ་པོ་སྟེ།  །ལུང་རྣམས་ཀུན་གྱི་རྩ་བ་ཡིན།  །མན་ངག་ཀུན་གྱི་སྙིང་ཁུ་ཡིན།  །བརྒྱད་ཁྲི་བཞི་སྟོང་མཐར་ཐུག་ཡིན།  །ཐེག་པ་དགུའི་ཡང་རྩེ་ཡིན།  །ཀུན་ཏུ་བཟང་པོའི་དགོངས་པ་སྟེ།  །དུས་གསུམ་སངས་རྒྱས་ཐམས་ཅད་ཀྱིས།  །ཚིག་ཏུ་རྡུལ་ཙམ་གསུང་པ་མེད།  [260]མ་གསུང་མི་གསུང་གསུང་མི་འགྱུར།  །དེའི་ཕྱིར་ཡང་དཀོན་པའོ།  སྟོན་པ་ངས་ཀྱང་མ་བཤད་དེ།  མ་བཤད་མི་བཤད་བཤད་མི་འགྱུར།  དེ་ཡི་ཕྱིར་ཡང་དཀོན་པའོ།  །སེམས་ཅན་བློ་ལ་མི་སྣང་དེ།  །ནམ་མཁའ་རྒྱ་མཚོའི་ཚུལ་བཞིན་དུ།  །རྒྱ་ཆེ་གཏིང་ཟབ་ཆ་ཕྲ་བས།  །རྟོགས་པར་དཀའ་ཞིང་རིག་པར་དཀོན།  །ཚིག་དང་ཡི་གེར་མི་བཞུགས་ཏེ།  །དེའི་ཕྱིར་ཡང་དཀོན་པའོ།  །ཡིད་བཞིན་ནོར་བུ་རིན་ཆེན་ལྟར།  །དགོས་འདོད་འབྱུང་སྟེ་ཤིན་ཏུ་དཀོན།  །དེའི་ཕྱིར་ཁྱེད་ལ་གདམས་པར་བྱ།  །ཤིན་ཏུ་གཉན་ཅིང་གཅེས་པར་ཟུངས།  །རང་རིག་ཡེ་ཤེས་བདེར་གཤེགས་ཀུན་གྱི་ཐུགས།  །མ་ཡེངས་མ་བརྗེད་སེམས་ཀྱི་དཀྱིལ་དུ་ཞོགས།  །འདི་ཉིད་འདིའི་དོན་རྣམས་རྟོགས་པར་གྱིས།  །འདི་ནི་གསང་བའི་མན་ངག་སྟེ།  །ཤིན་ཏུ་གསང་བས་གསང་པའོ།  །ཡང་གསང་བླ་ན་མེད་པའོ།  །ནོར་བུ་ཆུ་སྲིན་ཁར་ཆུད་ལྟར།  །ཤིན་ཏུ་གསང་བ་དམ་པའི་མཆོག  །སྣོད་མེད་གཅམ་བུ་ཁ་ཁྱེར་མཁན།  །འཕྱར་ལ་གཡེང་ཞིང་དམ་མི་སྲུང་།  །སློབ་དཔོན་གསང་ཅིང་རང་ཆེ་བསྒྲུབ།  །མུ་སྟེགས་རུ་ཏྲ་ལོག་པར་ལྟ།  །དེ་ལྟ་བུའི་གང་ཟག་ལ།  །རབ་ཏུ་གསང་བ་དམ་པའི་མཆོག  །སྒྲ་ཚིག་ཙམ་ཡང་མི་བརྗོད་དོ།  །སྣོད་ལྡན་མི་འགྱུར་[261]བརྟན་པའི་བློ།  །གཞན་གྱིས་མི་འགྱུར་མ་སང་གེའི་བུ།  །དད་བརྩོན་ཤེས་རབ་སྙིང་རྗེ་ལྡན།  །དམ་ཚིག་སྲོག་འཛིན་བླ་མ་སྤྱི་བོར་ཁུར།  །དེ་ལྟ་བུའི་གང་ཟག་ལ།  །ཤིན་ཏུ་གསང་ཞིང་བསྟན་པར་བྱ།  །ཞེས་གསུངས་སོ།  །ས་མ་ཡ།  །དེ་ནས་ཚད་མེད་འོད་ལྡན་ལས་སོགས་འཁོར་རྣམས་ཀྱིས།  །ཨེ་མ་ཧོ།  །ཞེས་མགྲིན་གཅིག་ཏུ་བསྟོད་པ།  །སྟོན་པ་ཀུན་ཏུ་བཟང་པོ་ཐུགས་རྗེའི་མངའ་བདག་གང་ལ་གང་འདུལ་སྟོན་པ།  རང་རིག་མཆོག་གི་སྟོན་པ་ཨེ་མ་ངོ་མཚར་ཆེའོ།  །རྫོགས་པ་ཆེན་པོ་བྱང་སེམས་ཐིག་ལེ་ཉག་གཅིག་རྒྱུད་ཐམས་ཅད་ཀྱི་རྒྱལ་པོ།  །ལུང་ཐམས་ཅད་ཀྱི་རྩ་བ།  །མན་ངག་ཐམས་ཅད་ཀྱི་ཉིང་ཁུ།  །བོན་གྱི་སྒོ་མོ་བརྒྱད་ཁྲི་བཞི་སྟོང་གི་ཡང་སྙིང་།  །ཐེག་པ་རིམ་པ་དགུའི་ཡང་རྩེ།  །གསས་མཁར་སུམ་བརྒྱ་དྲུག་ཅུའི་ཡང་བཅུད།  །འདས་པའི་གཤེན་རབ་ཐམས་ཅད་ཀྱི་གཤེགས་པའི་ལམ།  །མ་འོངས་པའི་གཤེན་རབ་ཐམས་ཅད་འབྱུང་བའི་ཡུམ།  །ད་ལྟའི་གཤེན་རབ་ཐམས་ཅད་ཀྱི་དགོངས་པ།  །མ་རིག་པའི་མུན་པ་སེལ་བའི་སྒྲོན་མ།  །དགོས་འདོད་ཐམས་ཅད་འབྱུང་བའི་ནོར་བུ།  །རྫོགས་པ་ཆེན་པོ་བྱང་སེམས་ཐིག་ལེ་ཉག་གཅིག་ཨེ་མ་ངོ་མཚར་ཆེའོ།  །ཞེས་མགྲིན་གཅིག་ཏུ་བསྟོད་དོ།  [262]སྟོན་པ་ཀུན་ཏུ་བཟང་པོའི་ཉིད་ཀྱང་།  །འཁོར་འདས་ཀྱི་བོན་ཐམས་ཅད་མཉམ་པ་ཆེན་པོའི་ངང་ལ་གཅིག་ཏུ་བསྡུས་ཏེ།  །ཐུགས་ཉིད་མ་གཡོས་པའི་ངང་ལ་བཞུགས་སོ།  །ཚད་མེད་འོད་ལྡན་ལས་སོགས་ཏེ་འཁོར་རྣམས་ཀྱང་།  །རང་རིག་པའི་ཡེ་ཤེས་རང་ལ་ཤར་ཏེ།  །རང་འབྱུང་གི་ཡེ་ཤེས་རྟོགས་ནས།  །ཐམས་ཅད་ཀུན་ཏུ་བཟང་པོའི་ངང་ལ་གནས་པར་གྱུར་ཏོ།  །རྫོགས་པ་ཆེན་པོ་བྱང་ཆུབ་སེམས་ཀྱི་གནད་བྱང་ལས།  །རྒྱུད་བུ་ཆུང་བཅུ་གཉིས་མན་ངག་གི་རྩ་བར་བསྟན་པ།  །ཐིག་ལེ་ཉག་གཅིག་རྫོགས་སོ།  །བདེར་གཤེགས་དགོངས་རྒྱུད་དགུའི་ཐུགས་ཀྱི་བཅུད།  །གང་ཟག་ཉི་ཤུ་རྩ་བཞིའི་ཉམས་ཀྱི་མན་ངག་དྲིལ།  །སྤྲུལ་པའི་སྐུ་ཡིས་ལས་ཅན་གཤེན་ལ་བསྟན།  །དུས་མཐར་མི་ནུབ་འགྲོ་དོན་བྱེད་པར་ཤོག  །ཅེས་གསུངས་སོ།  །སྤྲུལ་པའི་སྐུ་ཉིད་ནམ་མཁའ་ལ་གཞའ་ཡལ་བ་ལྟར་གཤེགས་སོ།  །གྱེར་སྤུངས་ཉིད་དགོངས་པ་མཁའ་ལྟར་གྲོལ་ལོ།  །རིམ་གྱིས་བརྒྱུད་ནས་དར་བའོ།  །སརྦ་མངྒ་ལཾ།  །བཀྲ་ཤིས༎  བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥་  ༡༣
[263]  ཆ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་རྒྱུད་བུ་ཆུང་བཅུ་གཉིས་ཀྱི་དོན་བསྟན་པ་བཞུགས་སོ༎[264]༄༅།  །ཀུན་ཏུ་བཟང་པོ་ཁྱབ་བདལ་ཕྱོགས་རིས་བྲལ་ལ་ཕྱག་འཚལ་ལོ།།  ཀ༽བྱང་ཆུབ་སེམས་ཉིད་རིན་པོ་ཆེ།  །ཀུན་ཏུ་བཟང་པོའི་ཐུགས་ཉིས་ཀྱིས།  །སངས་རྒྱས་སེམས་ཅན་ཀུན་ལ་ཁྱབ།  །དཔེར་ན་ནོར་བུ་རིན་ཆེན་འདྲ།  ཀ༽  །གཞི་ལ་སྤྱི་གཅོད་རྣམ་པ་གསུམ།  །སངས་གཞི་འཁྲུལ་གཞི་འབྱུང་གཞི་གསུམ།  །སངས་གཞི་ཀ་དག་ཆེན་པོའོ།  །འཁྲུལ་གཞི་བག་ཆགས་སོགས་པའི་གཞི།  །འབྱུང་གཞི་ལྷུན་གྲུབ་ལུང་མ་བསྟན།  །འཁོར་འདས་ཀུན་གྱི་གཞི་རུ་གྱུར།  །རྟོགས་ཤིང་འཁྲུལ་ཏེ་གནས་སྐབས་བོན།  །སེམས་ནི་རང་བཞིན་འོད་གསལ་ལ།  །རྟོགས་པའི་ཤེས་རབ་སྐྱེས་པ་[265]ཡིས།  །རྟོགས་པས་ཀུན་བཟང་ཡེ་སངས་རྒྱས།  །སེམས་ནི་རང་བཞིན་འོད་གསལ་ལ།  །རྟོགས་པའི་ཤེས་རབ་མ་སྐྱེས་པས།  །སེམས་ཅན་འཁོར་བར་ཡེ་ནས་འཁྲུལ།  །དེ་མ་ཡིན་ལ་དེར་བཟུང་པས།  །ཐག་པ་སྦྲུལ་དུ་འཁྲུལ་དང་འདྲ།  །གསུམ་དུ་བསྟན་ཡང་ངོ་བོ་གཅིག  །དབྱིངས་ཆེན་གཅིག་གིས་ཀུན་ལ་ཁྱབ།  །ཅེས་གསུངས་སོ།  ཁ༽ལམ་ལ་སྤྱི་གཅོད་རྣམ་པ་བཞི།  །ལམ་མེད་ལམ་ལོག་ལམ་ལྟར་སྣང་།  །ལམ་རྣལ་མ་དག་དང་རྣམ་པ་བཞི།  །ལམ་རྣལ་མ་ལ་ཡང་རྣམ་པ་གསུམ།  །སྤོང་ལམ་བསྒྱུར་ལམ་གྲོལ་ལམ་གསུམ།  །འདི་ནི་གྲོལ་ལམ་ཆེན་པོའོ།  [266]།བགྲོད་དུ་མེད་དེ་གྲོལ་ལམ་སྟེ།  །ས་ལམ་ཐམས་ཅད་དུས་གཅིག་རྫོགས།  །རྒྱུ་འབྲས་གཅིག་ཏུ་རྫོགས་པའོ།  །ཀུན་རྫོགས་ཡོངས་རྫོགས་ཐམས་ཅད་རྫོགས།  །དེས་ན་རྫོགས་པ་ཆེན་པོའོ།  །ཞེས་གསུངས་སོ།  ག༽འབྲས་བུའི་སྤྱི་གཅོད་རྣམ་པ་གསུམ།  །བོན་སྐུ་ལོངས་སྐུ་སྤྲུལ་སྐུ་གསུམ།  །བོན་སྐུ་སྐྱེ་མེད་གདོད་ནས་དག  །ལོངས་སྐུ་འགག་མེད་ལྷུན་གྲུབ་དང་།  །སྤྲུལ་སྐུ་སྐྱེ་འགག་གཉིས་མེད་དོ།  །གསུམ་དུ་བསྟན་ཡང་ངོ་བོ་གཅིག  །འདི་ཞེས་བྱ་བར་གྲུབ་པ་མེད།  །རེ་དོགས་བྲལ་བ་འབྲས་བུ་ཡིན།  ལྷུན་གྲུབ་འབྲས་བུ་ཉག་གཅིག་ཡིན།  །ཞེས་གསུངས་སོ།  ང༽ལྟ་བའི་སྤྱི་[267]གཅོད་རྣམ་པ་དྲུག་ཏུ་བསྟན།  །ཟུང་གསུམ་ཡ་དྲུག་ལྟ་བ་དང་།  །ལྡེམ་དགོངས་རྒྱས་བཤད་འཁྲུལ་འཁོར་ལྡེ་མིག་ལས་ཐད་དྲངས་ལྟ་བ་དང་།  །མ་བྲལ་མ་བཅོས་ལྟ་བ་དང་།  །སྐྱེ་འཆི་སླར་འཁྱིལ་ལྟ་བ་དང་།  །རྒྱུ་འབྲས་གནས་སྐབས་ལྟ་བ་དང་།  །གསལ་སྟོང་ལྷུན་གྲུབ་ལྟ་བའོ།  །དྲུག་ཏུ་བསྟན་ཡང་ངོ་བོ་གཅིག  །ལྟ་རུ་མེད་དེ་བསམ་བརྗོད་བྲལ།  །མེད་པ་མ་ཡིན་ངང་གིས་གསལ།  །གཟུང་འཛིན་ཡོད་མེད་སྣང་སྟོང་དང་།  །ཕྱོགས་རིས་རྟག་ཆད་མཐའ་དང་བྲལ།  །བརྗོད་མེད་མཐའ་བྲལ་ཆེན་པོའོ།  ཅ༽མཉམ་བཞག་སྒོམ་པའི་སྤྱི་གཅོད་རྣམ་པ་གཉིས།  །འཁོར་བ་ལུགས་ནས་[268]ཐོན་དང་ལུགས་སུ་བཟུད་པའོ།  །ལུགས་སུ་བཟུད་པ་སེམས་ཉིད་རྟོགས་པ་སྟེ།  །དེ་ལ་འཇུག་སྒོའི་སྤྱི་གཅོད་རྣམ་པ་བཞི།  །སྣོད་བཅུད་ལྡན་པས་དབེན་པའི་གནས་ཉིད་དུ།  །སྔོན་འགྲོ་ཕྱི་ནང་ཡུལ་དང་ཤེས་པ་སྦྱངས།  །མཚན་བཅས་སེམས་བཟུང་མཚན་མེད་མཉམ་པར་བཞག  །དོན་ལ་ངོ་སྤྲོད་སྒོམ་སྐྱོན་བསལ་ཅིང་བཅོས།  །གནས་ལུགས་དོན་ལ་ལ་བཟླའོ།  །འདི་ཞེས་བྱ་བ་སྒོམ་དུ་མེད།  །བརྗོད་དུ་མེད་པའི་ལྟ་བ་ལ།  །སངས་རྒྱས་སེམས་ཅན་མཉམ་པར་བཞག  །གཉུག་མའི་ངང་ལ་མ་བཅོས་བཞག  །སྒོམ་མེད་ངང་ལ་ཡེངས་མེད་བཞག  །དབུ་མའི་ངང་ལ་མཉམ་པར་བཞག  །མཉམ་བཞག་ཅེས་ཀྱང་དེ་ལ་བྱ།  ཆ༽སྤྱོད་པའི་སྤྱི་གཅོད་རྣམ་པ་གསུམ།  །མ་བྲལ་མ་བཅོས་སྤྱོད་པ་དང་།  །མ་བཅོས་ཡང་དག་སྤྱོད་པ་དང་།  །ཐབས་ཤེས་ཟུང་འབྲེལ་སྤྱོད་པའོ།  །ཀ་དག་ཆེན་པོའི་ངང་ཉིད་ནས།  །ངང་ངམ་ཤུགས་ལ་སྤྱོད་པ་ནི།  །མ་བྲལ་བའི་སྤྱོད་པའོ།  །བརྗོད་མེད་སྒོམ་མེད་ངང་ཉིད་ནས།  །སྤྱད་དུ་མེད་པའི་སྤྱོད་པ་ནི།  །མ་བཅོས་ཡང་དག་སྤྱོད་པའོ།  །གནས་ལུགས་དོན་གྱི་ངང་ཉིད་ནས།  །ཡེངས་པ་མེད་པའི་སྤྱོད་པ་ནི།  །ཐབས་ཤེས་གཉིས་མེད་སྤྱོད་པའོ།  །གསུམ་དུ་བསྟན་ཡང་ངོ་བོ་གཅིག  །སོ་སོ་ཐ་[269]དང་མ་ཡིན་ཏེ།  །དབྱེར་མེད་ཐིག་ལེ་ཉག་གཅིག་གོ།  །ཞེས་གསུངས་སོ།  ཇ༽དཔེ་དོན་རྟགས་གསུམ་སྤྱི་གཅོད་གསུམ་དུ་བསྟན།  །དཔེའི་ནམ་མཁའ་འདུས་མ་བྱས།  །ནམ་མཁའི་གཞའ་སྤྲིན་ནམ་མཁའི་ངང་དུ་ཟད།  །མེ་ཆུ་ས་རླུང་འབྱུང་བ་རྒྱ་ཆེ་ཡང་།  །ཡངས་སོ་ཆེའོ་ནམ་མཁའི་ཀློང་དུ་རྫོགས།  །མདོག་དབྱིབས་མཐའ་དབུས་ཕྱོགས་རིས་མཐའ་དང་བྲལ།  ཉ༽དོན་ནི་བོན་ཉིད་སྐྱེ་བ་མེད།  །བོན་དང་བོན་ཅན་བོན་ཉིད་ངང་དུ་ཟད།  །མཚན་མའི་བོན་རྣམས་རྒྱ་ཆེ་གྲངས་མང་ཡང་།  །ཡངས་སོ་ཆེའོ་བོན་ཉིད་ངང་དུ་རྫོགས།  །ཡོད་མེད་སྣང་སྟོང་རྟག་ཆད་མཐའ་དང་བྲལ།  ཏ༽རྟགས་ནི་སེམས་ཉིད་ཀ་དག་གོ།  །སེམས་དང་སེམས་འབྱུང་སེམས་ཉིད་ངང་དུ་ཟད།  །ཉོན་མོངས་རྣམ་རྟོག་འབྱུང་འཇུག་རྒྱ་ཆེ་ཡང་།  ཡོངས་སོ་ཆེའོ་སེམས་ཉིད་ངང་དུ་རྫོགས།  བདེ་གསལ་མི་རྟོགས་གསལ་སྟོང་མཐའ་དང་བྲལ།  །གཟུང་འཛིན་གཉིས་ཀྱི་ཡུལ་ལས་འདས།  །དཔེ་དོན་གསུམ་དུ་བསྟན་ཡང་ངོ་བོ་གཅིག  །མཐའ་བྲལ་ཐིག་ལེ་ཉག་གཅིག་གོ།  །ཞེས་གསུངས་སོ།  ཐ༽དབྱིངས་དང་ཡེ་ཤེས་སྤྱི་གཅོད་གཉིས་སུ་བསྟན།  །དབྱིངས་ནི་ཀུན་ལ་ཁྱབ་སྟེ་ཕྱོགས་རིས་བྲལ།  །དབྱིངས་ཉིད་རྣམ་པར་དག་སྟེ་གློ་[270]བུར་དྲི་མ་བྲལ།  །ངོ་བོ་སྟོང་བར་གནས་ཏེ་མཚོན་དུ་མེད།  །དབྱིངས་ནས་ཐམས་ཅད་འབྱུང་སྟེ་མཚན་མ་མེད།  ད༽ཡེ་ཤེས་དུ་མར་བསྟན་ཡང་ལྔ་རུ་འདུས།  །དེ་ཡང་བསྡུས་ན་ཅི་ལྟ་ཅི་སྙེད་དོ།  །ཡེ་ཤེས་ངོ་བོ་གསལ་བ་སྟེ།  །སྟོང་ཉིད་ངང་ནས་གསལ་བར་མཚོན།  །ངང་གིས་སྟོང་པས་དབྱིངས་ཞེས་བྱ།  །རང་བཞིན་གསལ་བས་ཡེ་ཤེས་བྱ།  ན༽གཉིས་སུ་མེད་པས་སྤྲོས་དང་བྲལ།  །སྤྲོས་དང་བྲལ་བ་དེ་ཉིད་ལས།  །རང་བཞིན་གསལ་བས་རང་འབྱུང་ཡེ་ཤེས་ཡིན།  །དེ་ལྟར་རྟོགས་པས་རང་རིག་ཡེ་ཤེས་ཡིན།  །རྣམ་རྟོག་ངང་གིས་དག་པས་མི་རྟོག་ཡེ་ཤེས་ཡིན།  །སྤྲོས་དང་བྲལ་བས་དབྱིངས་ཤེས་གཉིས་མེད་དོ།  །ངོ་བོ་གཉིས་མེད་ཐིག་ལེ་ཉག་གཅིག་གོ།  །ཞེས་གསུངས་སོ།  ཎ༽དབྱིངས་ཤེས་གཉིས་མེད་ངང་ཉིད་ནས།  །རྒྱུ་མེད་པ་ལས་རྒྱུ་རུ་བྱུང་།  །རྐྱེན་མེད་པ་ལས་རྐྱེན་དུ་ཤར།  །བསྒྲུབ་པ་མེད་ལས་འབྲས་བུ་གྲུབ།  །ཀུན་གཞི་སྟོང་པ་རྒྱུ་མེད་ལས།  །སྒྲ་ནི་དབྱིངས་ཀྱི་རྩལ་དུ་ཤར།  །རིག་པ་སྟོང་པ་རྒྱུ་མེད་ལས།  །འོད་ནི་ཡེ་ཤེས་རྩལ་དུ་ཤར།  །དབྱེར་མེད་སྟོང་པ་རྒྱུ་མེད་ལས།  །ཟེར་ནི་ཐིག་ལེའི་རྩལ་དུ་ཤར།  །སྒྲ་འོད་ཟེར་གསུམ་རྐྱེན་བྱས་ནས།  །མ་རྟོགས་ལུས་ངག་ཡིད་དུ་འཁྲུལ།  །འབྲས་བུ་[271]ཁམས་གསུམ་འཁོར་བར་འཁྱམས།  །ལམ་ལྔ་རྒྱུ་དྲུག་སོ་སོར་ཤར།  །རྟོགས་པས་སྐུ་གསུང་ཐུགས་སུ་གྲོལ།  །འབྲས་བུ་སྐུ་གསུམ་མྱང་འདས་ཐོབ།  །སྐུ་ལྔ་ཡེ་ཤེས་ལྔ་རུ་ཤར།  །ཞེས་གསུངས་སོ།  །གཞི་ལམ་འབྲས་གསུམ་ལྟ་སྒོམ་སྤྱོད་གསུམ་དང་།  །དཔེ་དོན་རྟགས་གསུམ་དབྱིངས་དང་ཡེ་ཤེས་སོགས།  །དུ་མར་བསྟན་དང་ངོ་བོ་གཅིག་ཡོད་ནི་གཅིག་ལས་མེད་པ་སྟེ།  །བྱུང་ནི་རྣམ་པ་གཉིས་སུ་བྱུང་།  །བསྟན་ནི་རྣམ་པ་གསུམ་དུ་བསྟན།  །འདུས་ནི་ངོ་བོ་གཅིག་ཏུ་འདུས།  །གསལ་ནི་རིག་པའི་ངང་ལས་གསལ།  །སྣང་དུ་དངོས་པོ་ཅིར་ཡང་མེད།  །བསྟན་དུ་མཚན་མའི་ཡུལ་ལས་འདས།  །སྒྲོས་ཀྱིས་བཏགས་པ་ཀུན་དང་བྲལ།  །བསམ་བརྗོད་བློ་ལས་འདས་པ་སྟེ།  །འདི་ཞེས་བྱ་བར་ངས་མ་བསྟན།  །ངའི་རང་བཞིན་ཀ་ནས་དག  །ངའི་རང་བཞིན་བགྲོད་དུ་མེད།  །ངའི་རང་བཞིན་རེ་དོགས་བྲལ།  །ངའི་རང་བཞིན་མཐའ་དང་བྲལ།  །ངའི་རང་བཞིན་གཟུང་འཛིན་བྲལ།  །ངའི་རང་བཞིན་དཔྱད་དུ་མེད།  །མཚོན་དུ་མེད་ཅིང་བསྟན་དུ་མེད།  །སྨྲ་བསམ་བརྗོད་ལས་འདས་པའོ།  །དབྱིངས་ཉིད་སྟོང་ལ་རྒྱ་མ་ཆད།  །ཡེ་ཤེས་གསལ་ལ་དངོས་མ་གྲུབ།  །དབྱིངས་ཤེས་གཉིས་སུ་མེད་པ་ནི།  [272]གཉིས་མེད་ཐིག་ལེ་ཉག་གཅིག་ཡིན།  །ཐིག་ནི་སྟོང་པའི་ཡེ་ཤེས་སོ།  །ལེ་ནི་གསལ་བའི་དབྱིངས་ཉིད་དོ།  །ཉག་གཅིག་ཟུང་དུ་འཇུག་པའོ།  །ཐིག་ནི་སྐྱེ་བ་མེད་པའོ།  །ལེ་ནི་འགག་པ་མེད་པའོ།  །ཉག་གཅིག་སྐྱེ་འགག་གཉིས་མེད་དོ།  །གཉིས་མེད་བོན་སྐུ་ཀ་དག་གོ།  །ཞེས་གསུངས་སོ།  །ས་མ་ཡ།  །འདི་དོན་བཅུ་གཉིས་ཡེ་ནས་དཔྱད་དུ་མེད་པའི་བཀའ།  ཡེ་ཉིད་ཀྱི་སྟོན་པ་ཀུན་ཏུ་བཟང་པོས་ཐུགས་རྗེ་བྱིན་གྱིས་རླབས་པའི་བཀའ་འོ།  གསན་དུ་མེད་པས་སྙན་ནས་སྙན་དུ་བརྒྱུད་པས་རྒྱུད།  རྒྱུད་ནི་རྒྱུད་ཁུངས་ཀྱི་སྟོན་པ་ནས་སྙན་རྒྱུད་ཟམ་མ་ཆད་པས་རྒྱུད་ཅེས་བྱའོ།  ཡེ་ཉིད་ཀྱི་སྟོན་པ་ནས་ད་ལྟ་ཡན་ཆད་དུ་རིག་པ་ཡེ་ཤེས་ཀྱི་ཐུགས་རྒྱུད་མ་ཆད་པས་རྒྱུད་ཅེས་བྱའོ།  །གསུང་མེད་ཞལ་ནས་གསུངས་པའི་ལུང་།  ལུང་ནི་དབྱིངས་ཡེ་ཤེས་ཀྱི་ངང་ནས་བརྗོད་དུ་མེད་པའི་བཀའ།  ཐུགས་རྗེ་ཐབས་ཀྱི་དགོངས་པ་བརྡའི་བརྒྱུད་ནས་གསུང་པའི་ལུང་།  ཐབས་ཤེས་མ་བྲལ་དག་པ་རིག་པས་བསྟན་པའི་ལུང་ངོ་།  ཐུགས་བཅུད་བརྣག་པར་ཕྱུང་པའི་མན་ངག་གོ།  ལུང་དེ་མན་ངག་ཏུ་བསྡུས་ནས་བསྟན་པ་ནི།  གཤེན་གསང་བ་འདུས་པས་བདེར་གཤེགས་དགོངས་པའི་བཀའ་ལུང་རྒྱུད་གསུམ་ཐུགས་ཀྱིས་བརྣག་པ་ཕྱུང་སྟེ།  གཅིག་ཏུ་དྲིལ་ནས་བསྟན་པས་མན་ངག་གོ།  སེམས་ཉིད་ཀྱི་དོན་གཏན་ལ་ཕབ་པས་དང་མན་ངག་གོ།  ལྟ་སྒོམ་སྤྱོད་གསུམ་ངོ་བོ་གཅིག་ལ་བྱེ་བྲག་སོ་སོར་སྤྱི་གཅོད་རྣམ་པ་གསུམ་གྱིས་བསྟན་པས་མན་ངག་གོ།  ཕྱི་ནང་སྣོད་བཅུད་ཕྱེད་པས་ལྡེ་མིག་ཡིན།  །འདི་ལ་སུ་གནས་བདེ་བའི་དོན་ལ་[273]གནས།  །ཡོད་པ་རང་ལ་ཡོད་ཏེ་བཙལ་ན་གསེར་བས་དཀོན།  །ཡེ་ངམ་སེམས་ཀྱི་བོན་ལ་ཡིད་གཉིས་ཟ།  །སེམས་ཉིད་བཞག་ནས་བོན་ཚོལ་གཞན་ནས་རྙེད་མི་སྲིད།  །རང་སེམས་རང་གིས་བསྐལ་བས་བསྐལ་པ་ཆེན་པོར་གྱུར།  །སེམས་ཉིད་མིག་དང་འདྲ་སྟེ་གཞན་གསལ་རང་མི་གསལ།  །རང་ལ་རང་གིས་གསང་པས་རང་གསང་ཐབས་ཀྱིས་ཆོད།  །ཐབས་གཞན་འཁྲུལ་ཅིང་འཁོར་བའི་གནས་སུ་ལྷུང་།  །ལུས་ངག་སྒོ་ནས་མི་རྙེད་མུ་སྟེགས་རྟུལ་ཞུགས་འདྲ།  །སེམས་ཀྱི་སྒོ་མོ་ཕྱེད་པས་ཕྱི་ནང་སྣོད་བཅུད་ཕྱེད།  །འཁོར་འདས་དབྱེར་མེད་ཕྱེད་པས་དོན་གྱི་ངང་ལ་གནས།  །གནས་པ་དེ་ཀ་བཅིང་གྲོལ་ཕྱེད་པའི་མཆོག  །ཀུན་ལ་ཁྱབ་པས་ཀུན་ཏུ་བཟང་པོའི་དབྱིངས།  །ཕྱོགས་རིས་མེད་པས་ཀུན་ཏུ་བཟང་པོའི་ངང་།  །མདུན་རྒྱབ་མེད་པས་ཀུན་ཏུ་བཟང་པོའི་སྐུ།  །མཚན་མ་མེད་པའི་སྐུ་དེ་སྤྲོས་དང་བྲལ།  །ཉོན་མོངས་གཞི་ལ་མེད་པས་ཕྱག་གི་དོན།  །རྫོགས་པའི་ཐུགས་རྗེ་གསལ་བས་བཙལ་བའི་དོན།  །འོག་མིན་གནས་ཉིད་གཞལ་ཡས་ཁང་།  །དེ་ཉིད་རང་འབྱུང་ལྷུན་གྲུབ་གནས་མཆོག་ན།  །རང་འབྱུང་བདེར་གཤེགས་ཡབ་ཡུམ་རང་འབྱུང་སྲས།  །རང་འབྱུང་འཁོར་རྣམས་རང་འབྱུང་རྫོགས་པར་[274]ལྡན།  །ཉིད་རང་ཁོ་ན་རང་འབྱུང་གཙོ་བོ་ལ།  །ཕྱོགས་རིས་མ་བྲལ་མ་ཆོད་ཡོངས་འབྲེལ་པའི།  །ཉིད་རང་འཕྲོ་བའི་ཉིད་རང་འཕྲོ་འདུས་པས།  །རང་འབྱུང་ངང་ལ་འདུས་པས་ཐུགས་རྗེ་རླབས།  །འཕྲོ་འདུ་ངང་དུ་དག་པས་ཕྱག་གི་དོན།  །རང་ཉིད་རང་གིས་རྟོགས་པས་འཚལ་བའི་དོན།  །ཉིད་ཞལ་ཉིད་ཀྱིས་གཟིགས་པས་ཕྱག་གི་དོན།  །ཤེས་རིག་རང་རྟོགས་བྱང་སེམས་སྙིང་པོའི་ལྷ།  །གསན་པ་མེད་པས་སྙན་ནས་སྙན་དུ་བརྒྱུད།  །གསུང་པ་མེད་པས་ཞལ་ནས་ཞལ་དུ་གསུང་པའི་ལུང་།  །སྒོམ་ནས་སྒོམ་དུ་མེད་པའི་ཐུགས་ནས་ཐུགས་སུ་བརྣག་པའི་གདམས་ངག་འདི།  །ཚིག་དོན་མདོར་བསྡུས་པས་ན་མདོ་སྟེ་ལུང་གི་རྒྱལ་མཚན།  །མན་ངག་ཐམས་ཅད་ཀྱི་ཉིང་ཁུ།  །ཐེག་པ་ཐམས་ཅད་ཀྱི་ཡང་རྩེ།  །སངས་རྒྱས་ཐམས་ཅད་ཀྱི་དགོངས་པ།  །གདམས་ངག་ཐམས་ཅད་ཀྱི་སྙིང་པོ།  །ལྟ་བ་ཐམས་ཅད་ཀྱི་ཡང་ཕུགས།  །སངས་རྒྱས་ཐམས་ཅད་ཀྱི་ངོ་བོ།  །བདག་ཉིད་བྱང་ཆུབ་སེམས་ཐིག་ལེ་ཉག་གཅིག་འདི་ལ་འདུས་ཤིང་རྫོགས་སོ།  །མཚོན་དུ་མེད་པའི་ཚིག་གིས་དོན་མཚོན་ཕྱིར།  །མཚོན་པའི་བྱེ་བྲག་རྣམ་པ་གསུམ་དུ་བསྟན།  །གསུམ་དུ་ཕྱེ་ཡང་དོན་གྱི་ངོ་བོ་གཅིག  །གབ་སྦས་མཚོན་བྱ་གསལ་ཕྱིར་ཕྱེ་བ་ཡིན།  །བདེར་[275]གཤེགས་ཀུན་བཟང་ཐུགས་རྗེའི་ངང་ཉིད་ནས།  །བྱིན་རླབས་ཟླ་གསལ་ལྡིང་ཀའི་ཆུ་བཞིན་དུ།  །ཐུགས་རྗེའི་ཤུགས་ཀྱིས་གཟུགས་བརྙན་འོད་དུ་ཤར།  །རྟོགས་པ་ཅན་ལ་འདྲེན་སྟོན་སོ་སོར་མཐོང་།  །སྤྲུལ་སྐུ་མི་མངའ་ཐུགས་རྗེའི་འོད་ཀྱིས་གསུངས།  གསུངས་རྒྱུ་མ་འཆིས་ངང་ངམ་ཤུགས་ཀྱི་གོ་ཞིང་རྟོགས།  །ངོ་བོ་མེད་ཕྱིར་གཟུགས་སྐུ་ཐ་དད་ཀྱང་།  །ཤེས་རིག་ལས་འཕྲོ་ཅན་ལ་རང་གཞུང་མན་ངག་སྟོན་པར་གསལ།  །རིམ་ནས་རིམ་བཞིན་མན་ངག་གནང་ཞིང་བརྒྱུད་པ་དང་།  །བྱིན་རླབས་དེ་ནས་དེ་འོག་སངས་རྒྱས་ཀྱི།  །དྲོད་ཀྱི་རིམ་པ་ཇི་ལྟར་སྐྱེས་པའི་ཡོན་ཏན་དང་།  །རྒྱུད་ཁུངས་ལོ་རྒྱུས་བསྟན་པ་རྣམས་ཀྱིས་ལེགས་པར་བཀྲོལ།  །ལུང་ནི་ཡིད་ཆེས་ཚིག་ཡིན་ཏེ།  །ཉེས་པ་ཟད་པས་རྫུན་གྱི་ཚིག  །སྨྲ་བར་མི་འགྱུར་རྒྱུ་མེད་ཕྱིར།  །ཉེས་ཟད་ལུང་དུ་ཤེས་པར་བྱའོ།  །སྣང་བ་མཚོན་བྱ་མཚོན་མེད་སྟོན།  །སྟོན་པའི་བཀའ་ནི་སངས་རྒྱས་ཐུགས།  །ཐུགས་ཀྱིས་བྱིན་རླབས་སྟོན་པར་སྣང་།  །སེམས་ཉིད་བྱིན་རླབས་རྟོགས་པས་ཐུགས་ཉིད་རྟོགས།  །དོན་གྱི་དངོས་པོ་བསྟན་པའི་ཐབས་ཉིད་དུ།  །འཇུག་སྒོ་རྣམ་པ་གསུམ་དུ་བསྟན་པ་ཡང་།  །ཐུགས་རྗེ་ཐབས་མཛད་མེད་པར་བྱིན་རླབས་ཀྱིས།  [276]།གཞི་ལམ་འབྲས་བུ་གཏན་ལ་དབབ་ཕྱིར་སོ་སོར་གོ་བཞིན་རྟོགས།  །དེ་ལྟར་རྗེས་འཇུག་ཕྱི་རབས་རྣམས་ལ་ཡང་།  །བླ་མས་བསྟན་རྟོགས་བསླབ་ཕྱིར་གདམས་ངག་མ་ནོར་ཕྱེ།  །གྲངས་དང་བྱེ་བྲག་གསུམ་དུ་བསྟན་པ་ལ།  ༈  །ལྟ་བའི་མཚན་ཉིད་བྱ་རྒྱལ་ཁྱུང་དང་འདྲ།  །ཁྱུང་ལ་ཡོན་ཏན་དུ་མ་ཚང་པ་ལྟར།  །རྫོགས་ཆེན་ཟུང་གསུམ་ཡ་དྲུག  ཡང་དག་དོན་ནི་དེ་དང་འདྲ།  །དོན་གྱི་ཐབས་ལ་མཁས་པས་མན་ངག་བདེན་པའི་དོན།  །དཔག་ཚད་བརྒྱད་ཁྲི་ཡོད་པའི་རི་རབ་ལ།  །གཤོག་རླབས་གཅིག་ལས་མ་རླབས་འཁོར་བ་བཞིན།  །ཉི་ཟེར་རྡུལ་གྲངས་པས་ཀྱང་མང་བ་ཡི།  །མཚན་མའི་འབྱུང་འཇུག་མང་པོ་རྣམས།  །ལྟ་བའི་ཁྱུང་རླབས་སྐད་ཅིག་གིས།  །མཉམ་པའི་ངང་དུ་དེ་བཞིན་རླབས།  ༈  །སྒོམ་པའི་མཚན་ཉིད་མཉམ་པར་བཞག་པ་སྟེ།  །ཡ་ཐ་རྒྱལ་བའི་དཀྱིལ་འཁོར་ནས།  །མ་ཐ་དམྱལ་བའི་འཇིགས་ཚོགས་རྣམས།  །བདེ་བའི་ངང་ལ་བཞག་པས་མཉམ་པར་བཞག  །ཅེས་བྱའོ།  །རང་བཞག་རང་གིས་རྟོགས་པ་མཁས་པ་ཡིན།  །ཆུ་ལ་ཀོ་བཙོས་གར་སྤྱིན་ལ།  །ནམ་འཕང་གཅོད་པའི་སྦྲང་མ་ཆགས་པ་ཡང་།  །སྤྱིན་ལ་བཟང་སེམས་མེད་ཅིང་སྦྲང་མ་ཆགས་སེམས་མེད།  །འཛིན་མེད་རང་ལ་གནས་པས་སྦྲང་བུ་བཟུང་ཞིང་[277]ཆགས།  །རང་སེམས་རང་ཀ་ཡིན་པས་གཞན་ནས་བཙལ་མི་དགོས།  །མ་བཙལ་མ་བཅོས་བཞག་པས་གར་སྤྱིན་སྦྲང་བུ་འདྲ།  ༈  །སྤྱོད་པའི་མཚན་ཉིད་མ་བཅོས་བཅོས་པའི་མཆོག  །གཞི་མའི་དོན་ཤེས་མཁས་པ་ཡིན།  །བཅོས་སུ་མེད་པའི་སེམས་ཉིད་ལ།  །ཡེངས་སུ་མེད་པ་བཅོས་པའི་མཆོག  །བྱི་ཤོ་གར་མ་བཟོ་བོ་མཁས་པ་ཡིས།  །དབྱིབས་དང་ཁ་དོག་མི་མཐུན་མང་བརྩམས་ཀྱང་།  །བཟོ་བདག་ཇི་ལྟར་དགའ་བའི་དབྱིབས་སུ་གྲུབ།  །དེ་དང་མཐུན་པར་ཐབས་འཛིན་རྣལ་འབྱོར་ཡང་།  །མ་བཅོས་བཅོས་མེད་སེམས་ཉིད་དོན་མཐོང་བས།  །མཚན་མའི་བྱེ་བྲག་མང་ཡང་མཉམ་པའི་ངང་དུ་བཅོས།  །མེ་ཆུ་ས་རླུང་རྒྱ་ཆེ་གྲངས་མང་ཡང་།  །ཡངས་སོ་ཆེའོ་ནམ་མཁའི་ཁོག་པར་གནས།  །རྩི་ཤིང་ནགས་ཚལ་རྒྱ་ཆེ་གྲངས་མང་ཡང་།  །ཡངས་སོ་ཆེའོ་ས་གཞིའི་ཁོག་པར་གནས།  །ཐེག་པའི་བྱེ་བྲག་རྒྱ་ཆེ་གྲངས་མང་ཡང་།  །ཡངས་སོ་ཆེའོ་རྫོགས་ཆེན་ཁོག་པར་གནས།  །མཚན་མའི་བྱེ་བྲག་རྒྱ་ཆེ་གྲངས་མང་ཡང་།  །ཡངས་སོ་ཆེའོ་སེམས་ཉིད་ཁོག་པར་གནས།  །གནས་ཉིད་ལྡེམ་དགོངས་གཞི་དང་ལམ་དང་འབྲས་བུའི་ཚོགས།  །ཚིག་ནི་ལྡེམ་པོའི་དོན་ལ་དགོངས་པ་ཡིན།  །མན་ངག་ཐད་གྲངས་འདུག་པའི་[278]ལྟ་བ་བཅུ།  །གྲངས་སུ་བཅུ་ཡང་དོན་དུ་གཅིག་ལས་མེད།  །གཅིག་པོ་ཉིད་དང་མཚོན་པའི་ཚིག་ལས་འདས།  །འདས་དོན་གསེར་འདྲ་བཙལ་ཕྱིར་བྱིན་རླབས་པས།  །མཚོན་མེད་སྒྲོན་འདི་ལྡེམ་དགོངས་བཅུ་དང་མཚོན་བྱ་བཅུ།  །མཚོན་བྱེད་བླ་མས་ཕྱི་རབས་དྲངས་ཕྱིར་གདམས།  །གདམས་པའི་མན་ངག་བཅུ་ཡིས་ལྟ་བའི་དམར་ཐག་བཅད།  །སེམས་ཉིད་རིག་པའི་ལྟ་སྟངས་དམར་ཐག་ནི།  །སེམས་ཅན་སངས་རྒྱས་གཅིག་པས་ལྟ་བའི་དམར་ཐག་བཅད།  །བཅད་རྒྱུ་མ་བྲལ་མ་བཅོས་༼མ་༽མཆིས་ཚིག་དང་དོན་དུ་འདྲེས།  །མཚོན་པས་བྲལ་དུ་མེད་དེ་སེམས་ཉིད་བདེ་བའི་ངང་།  །རྒྱུ་འབྲས་མ་བྲལ་ཏིལ་གྱི་འབྲས་བུ་བཞིན།  །བྲལ་ཅིང་སྤང་བླང་མེད་པས་ལྟ་བའི་ལ་ཆེན་བཟླ།  །བཅོས་སུ་མེད་པས་སེམས་ཉིད་བདེ་བའི་ངང་།  །བདེ་བའི་ངང་གིས་མཚོན་མེད་ཚིག་གིས་དྲངས།  །དྲངས་ཀྱང་མ་བཅོས་བཅོས་རྒྱུ་ཡེ་ནས་མེད།  །མ་བཅོས་བཞག་པས་འཁོར་བའི་ལ་ཆེན་བཟླ།  །ལྟ་སྤྱོད་ཐམས་ཅད་སྐྱེ་འཆི་སླར་འཁྱིལ་ཚུལ།  །ལྟ་བ་ཐམས་ཅད་ལུང་དུ་ངེས་པའི་ཚུལ།  །ངེས་ལུང་མ་ནོར་བདེ་བར་གཤེགས་པའི་ཐུགས།  །ཐུགས་ཀྱི་ཚུལ་ནི་སྐྱེ་འབྱུང་འཆི་ཚུལ་འཁྱིལ།  །ཐུགས་རྗེའི་འོད་ཟེར་སྐྱེ་བའི་འབྱུང་ཚུལ་རྟོགས།  །འོད་དང་[279]ཐུགས་རྗེ་གཉིས་མེད་འཆི་བའི་ཚུལ་དུ་རྟོགས།  །དེ་ཉིད་ངང་ལ་གནས་པས་འཁྱིལ་བའི་ཚུལ་དུ་རྟོགས།  །དེས་ན་ལྟ་ལུང་ཐམས་ཅད་གནས་པའི་ཚུལ།  །དམན་པ་རྣམས་ནི་སྔ་ཕྱི་རྒྱུ་འབྲས་གཉིས་སུ་འདོད།  །བྱེ་བྲག་ཐམས་ཅད་གནས་སྐབས་དངོས་པོར་མཐོང་།  །ཐ་དད་མ་མཆིས་གཅིག་གི་ངོ་བོར་གནས།  །གཞི་ལམ་འབྲས་བུ་གསུམ་གྱི་ངོ་བོ་ཡང་།  །རྒྱུ་འབྲས་མ་ལགས་ཐ་དད་གཉིས་མ་མཆིས།  །ངོ་བོ་གཅིག་ལ་རྟོགས་སྟངས་མིང་བཏགས་ཀྱང་།  །མིང་དུ་མ་ངེས་རང་སྣང་རྟོགས་པའི་བློ།  །གསེར་ལ་མཐོང་དང་ལག་བཅངས་མཚན་ཉིད་ཁྱད་རྟོགས་འདྲ།  །མ་རྟོགས་དབང་གིས་གནས་སྐབས་མིང་རེ་བཏགས།  །རྣམ་ཤེས་བརྒྱད་ཀྱི་རྣམ་གྲངས་བྱེ་བྲག་ཀྱང་།  །བརྒྱད་དུ་སྣང་ཡང་སེམས་ཉིད་གཅིག་པུར་ངེས།  །སེམས་དང་དབང་རྟེན་བྲལ་བས་བེམ་པོས་ཡུལ་མི་མཐོང་།  །དཔེར་ན་ནམ་མཁའ་གཞའ་ཚོན་ལྟ་བུའོ།  །ནམ་མཁའ་མེད་པར་གཞའ་ཚོན་འབྱུང་མི་སྲིད།  །ནམ་མཁའི་ཀློང་ནས་གཞའ་ཚོན་འདའ་མི་སྲིད།  །ནམ་མཁའི་མཐའ་ནི་ཁྱུང་གིས་ཀྱང་མི་དཔོག  །རྒྱ་མཚོའི་གཏིང་ནི་ཉ་ཙ་མོས་ཀྱང་མི་དཔོག  །སེམས་ཀྱི་ངང་ནས་བགྲོད་པས་རྙེད་མི་སྲིད།  །མི་སྲིད་པ་བཞིའི་དབྱིངས་ན་རྩི་ཤིང་ནགས་[280]ཚལ་གནས།  །སྣང་སྟོང་ཟུང་འབྲེལ་ལྟ་བ་ཀུན་གྱི་དབྱིངས།  །དཔེ་དོན་རྟགས་གསུམ་ཟུང་འབྲེལ་གཏན་ལ་ཕབ།  གསལ་སྟོང་ལྷུན་གྲུབ་དབྱིངས་སུ་ལ་ཆེན་བཟླ།  ཞེས་གསུངས་ཏེ་རྒྱུད་བུ་ཆུང་བཅུ་གཉིས་ཀྱི་དོན་བསྟན་པ་རྫོགས་སོ།  །ས་མ་ཡ།  །རྒྱ་རྒྱ་རྒྱ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥་  ༡༢
[281] ཇ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་འཁྲུལ་འཁོར་ལྡེ་མིག་བཞུགས་སོ༎[282]༄༅།  །ཀུན་ཏུ་བཟང་པོ་ཡོན་ཏན་ཕ་རོལ་ཕྱིན་ལ་ཕྱག་འཚལ་ལོ།།  གདམས་ངག་ཚུལ་གྱིས་ཕྱེ་ན་གསུམ་སྟེ།  །དང་པོ་ལྟ་བས་ཐག་བཅད་པ་ལ་མཁས་པ་ནི།  །ཁྱུང་ཆེན་བར་སྣང་ནམ་མཁར་ཐོག་མེད་ལྡིང་བ་ལྟར་བཤད།  །བར་དུ་སེམས་ཉིད་མཉམ་པར་བཞག་ཐབས་ལ་མཁས་པ་ནི།  །གར་སྦྱིན་དག་ལ་སྦྲང་བུ་ཆགས་པ་ལྟར་མི་གཡོ་མཉམ་པར་བཞག  །ཐ་མ་སེམས་བཅོས་པའི་ཐབས་ལ་མཁས་པ་ནི།  །བྱི་ཤོ་གར་མས་བཟོ་སྣ་མ་ལུས་ཀུན་མཁྱེན་པ་ལྟ་བུར་བཅོས།  །དེ་ཡང་ལྟ་བ་ཉིད་ལ་སྤྱི་གཅོད་རྣམ་པ་དྲུག་སྟེ།  །ཟུང་གསུམ་ཡ་དྲུག་ལྟ་བས་ལྟ་བའི་ཁོག་ཕུབ་པ་དང་།  །ལྡེམ་དགོངས་[283]ཐད་དྲང་བཅུའི་ལྟ་བས་ལྟ་བའི་དམར་ཐག་བཅད།  །མ་བྲལ་མ་བཅོས་དྲུག་གི་ལྟ་བས་ལྟ་བའི་ལ་ཆེན་བཟླ།  །སྐྱེ་འཆི་སླར་འཁྱིལ་ལྟ་བས་ལྟ་བའི་ཚུལ་གསུམ་བསྟན།  །རྒྱུ་འབྲས་གནས་སྐབས་ལྟ་བས་ལྟ་བའི་སྤྱི་ངེས་བསྟན།  །གསལ་སྟོང་ལྷུན་གྲུབ་ལྟ་བས་ལྟ་བའི་དབྱིངས་བསྟན་པའོ༎  དེ་ལ་ཟུང་གསུམ་ཡ་དྲག་ནི།  ཀ༽  །ལྟ་བ་དེ་ཉིད་ཆེ་བ་སྟེ།  ཁ༽  །ལྟ་བ་དེ་ཉིད་ཆུང་བ་ཡིན།  ག༽  །ལྟ་བ་དེ་ཉིད་ཡངས་པ་སྟེ།  ང༽  །ལྟ་བ་དེ་ཉིད་དོག་པ་ཡིན།  ཅ༽  །ལྟ་བ་དེ་ཉིད་ཞིབ་པ་སྟེ།  ཆ༽  ལྟ་བ་དེ་ཉིད་རྩིང་པ་ཡིན།  །ལྡེམ་དགོངས་ཐད་དྲངས་བཅུ་པོ་ནི།  [284]།བོན་སྐུ་མ་དག་དྲི་མ་ཅན།༡  །བོན་སྐུ་དེ་བས་མཐོང་སྐུ་དང་།༢  །སངས་རྒྱས་གཉིས་བར་སེམས་ཅན་འཁྱམས།༣  །སངས་མ་རྒྱས་པར་སྒོམ་མི་གཏུབ།༤  སེམས་ཅན་མ་འཁྲུལ་སངས་རྒྱས་འཁྲུལ།༥  །སེམས་ཅན་བས་ནི་སངས་རྒྱས་སྔ།༦  །སངས་རྒྱས་སློབ་དཔོན་སེམས་ཅན་ཡིན།༧  །སློབ་དཔོན་བསད་ན་ཤིན་ཏུ་བདེ།  །འདོད་ཆགས་མ་སྤྱད་སེམས་ཅན་མ་བསད་སངས་མི་རྒྱ།༨   །དགེ་སྡིག་སྤྱད་པས་མཐར་ལྟུང་འཕེལ་འགྲིབ་མེད་ཅིང་བོགས་མི་ཕྱིན།༩  རྒྱུ་འབྲས་བོན་ལ་རེ་དོགས་བྱར་མེད་རྒྱུ་འབྲས་སྔ་ཕྱི་མེད་པའོ།༡༠  ཀ༽  མ་བྲལ་མ་བཅོས་དྲུག་པོ་ནི།  །སྙིང་རྗེ་ཆེན་པོ་ཚད་[285]མེད་མ་བྲལ་ན།  །རྒྱུ་དྲུག་སེམས་ཅན་དེ་དང་འབྲལ་མི་སྲིད།  ཁ༽  །རིག་པའི་རྒྱལ་པོ་རང་དབང་མ་བྲལ་ན།  །དུས་གསུམ་བདེར་གཤེགས་དགོངས་པ་འབྲལ་མི་སྲིད།  ག༽  སེམས་ཉིད་ཞི་བ་སྟོང་དང་མ་བྲལ་ན།  །འབྲས་བུ་སངས་རྒྱས་ཉིད་དང་འབྲལ་མི་སྲིད།  ང༽  །རྒྱུ་ཉིད་མ་བཅོས་ཡེ་ནས་བོན་ཉིད་ལ།  །འབྲས་བུ་མ་བཅོས་ཡེ་ནས་སེམས་ཉིད་དོ།  །སྙིང་པོ་མ་བཅོས་ཡེ་ནས་ཡེ་ཤེས་ཀློང་།  ཅ༽  སྐྱེ་འཆི་སླར་འཁྱིལ་ཚུལ་གསུམ་ནི།  །དང་པོ་སྐྱེ་སྟེ་བར་དུ་འཆི།  ཆ༽  །ཐ་མར་འཁྱིལ་ཏེ་རབ་འབྲིང་ཚུལ་གསུམ་མོ།  ཇ༽  །རྒྱུ་འབྲས་གནས་སྐབས་ལྟ་བ་[286]ནི།  རྒྱུ་འབྲས་གཅིག་ཏུ་ལྟ་བ་དང་།  ཉ༽  །རྒྱུ་འབྲས་རོལ་པའི་དཀྱིལ་འཁོར་ལྟ་བ་དང་།  ཏ༽  །རྒྱུ་ཉིད་གནས་སུ་ལྟ་བ་དང་།  ཐ༽  །བྱེད་སྤྱོད་ཚོགས་སུ་ལྟ་བ་དང་།  ད༽  །དེ་ཡང་གཅིག་ཏུ་ངེས་པའོ།  ན༽  །གསལ་སྟོང་ལྷུན་གྲུབ་ལྟ་བ་ནི།  །སྟོང་པ་མི་མཚོན་མཚོན་མེད་ལ།  །མཚོན་པར་བྱེད་པའི་བོན་ཉིད་དབྱིངས།  །སྨྲར་བསམ་བརྗོད་མེད་མཐའ་དབུས་མེད།  །ཅིར་སྣང་ཅི་སྲིད་འབྱུང་འཇུག་རྣམས།  །ཡེ་ཤེས་ཉིད་ལས་མི་འདའ་བའི་ལྟ་བའོ།  པ༽  །ལྷུན་གྲུབ་ཐམས་ཅད་ཡོངས་ཁྱབ་འུབས་ཆུབ་སྟེ།  །མི་དམིགས་སྤྲོས་བྲལ་ལྟ་བའི་དབྱིངས་ཉིད་དོ།  ཕ༽  །བར་དུ་མཉམ་བཞག་སྤྱི་གཅོད་གཉིས།  །འཁོར་བ་ལུགས་ནས་ཐོན་པ་དང་།  །འཁོར་བ་ལུགས་སུ་བཟུད་བའོ།  །ལུགས་ནས་ཐོན་པ་འཁྲུལ་པ་ལས་འབྱུང་སྟེ།  །འཁྲུལ་པ་དབྱིངས་དང་ཡེ་ཤེས་འཁྲུལ།  །ལྡོག་དང་བཟུད་པའི་མཚན་ཉིད་ནི།  །ཆུ་དང་རིན་ཆེན་འདྲ།  །གཞི་དང་ལུགས་དང་།  རྒྱུ་དང་།  དོན་དང་།  འབྲས་བུ་རྣམས་ཀྱིས་ལུགས་ཐོན་འབྱུང་།  བ༽  །དབྱིངས་དང་ཡེ་ཤེས་བྲལ་བས་མ་རིག་གཉིས་ནི།  །ལྷན་ཅིག་གནས་དང་ཀུན་བརྟགས་མ་རིག་པའོ།  །ལྷན་ཅིག་གནས་པའི་མ་རིག་པའི་རྒྱུ་དེ་གང་ལས་བྱུང་བ་དང་།  [287]སྐྱོན་དེ་ཅི་ལས་བྱུང་བ་དང་།  །རྐྱེན་དེ་ཅི་ཡིས་བྱས་པ་དང་།  །དེའི་མཚན་མ་ཅི་ལས་བྱུང་བ་དང་།  །དཔང་པོ་གང་གིས་བྱས་པ་དང་།  །རྟགས་ནི་གང་ཡིན་པ་དང་དྲུག་གོ།  ཀུན་ཏུ་བརྟག་པའི་མ་རིག་པའི་རྒྱུ་དེ་གང་ལས་བྱུང་བ་དང་།  སྐྱོན་དེ་ཅི་ལས།  རྐྱེན་དེ་ཅི་ཡིས་བྱས།  དེའི་མཚན་མ་ཅི་ལས་བྱུང་བ།  དཔང་པོ་གང་གིས་བྱས་པ།  རྟགས་ནི་གང་ཡིན་པ་དང་དྲུག་གོ།  མ༽ ལུགས་སུ་བཟུད་པ་སེམས་ཉིད་རྟོགས་པ་སྟེ།  །རྟོགས་པ་དེ་ལ་འཇུག་པའི་སྒོ་བཞིར་གནས།  །དང་པོ་སེམས་ཉིག་བཙལ་བ་དང་འགྱུ་བ་པོ་དེ་རྙེད་ནས།  །རང་ལ་བརྟགས་པས་ངང་ལ་ལ་ངང་གིས་སྟོང་།  །སྟོང་པ་ཉིད་ལ་བརྟག་ན།  །དེ་ལ་གསལ་བ་ཤུགས་ཀྱི་འཆར།  །གསལ་ཉིད་བརྟག་ན་གཉིས་མེད་དེ།  །གཉིས་མེད་དེ་ལ་གང་གནས་པ།  །གར་སྦྱིན་ལ་སྦྲང་བུ་ཆགས་པའོ།  ཀ༽ །ཐ་མར་སེམས་དེ་བཅོས་ཐབས་སྤྱི་གཅོད་ནི།  །བདུད་ནི་བཞི་དང་གོལ་ས་བཞི།  །བསླུ་བ་བཞི་དང་སྦྱར་བ་གསུམ།  །ལྟུང་རྒྱུ་གསུམ་དང་བཙལ་ལུགས་གཉིས།  །སྦྱང་རྒྱུ་གཉིས་དང་མི་སྐྱེ་གཅིག  །བསྟན་ཐབས་གཅིག་དང་བཞག་ས་གཅིག  །དེ་ལྟར་རྣམ་པ་བཅུ་རུ་བསྟན།  །དེ་ལ་བདུད་ནི་རྣམ་བཞི་སྟེ།  ཁ༽ །ཕུང་པོའི་བདུད་དང་[288]ལྷའི་བདུད།  །ཉོན་མོངས་བདུད་དང་འཆི་བདག་བདུད།  ག༽ གོལ་ས་བཞི་ནི།  ལྟ་བའི་གོལ་ས་དང་།  སྒོམ་པའི་གོལ་ས་དང་།  དམ་ཚིག་གོལ་ས་དང་།  ཕྲིན་ལས་ཀྱི་གོལ་ས་དང་རྣམ་པ་བཞིའོ།  ང༽ བསླུ་བ་བཞི་ནི།  བག་ཆགས་རྨི་ལམ་གྱིས་བསླུ་བ་དང་།  རིགས་དྲུག་གཟུགས་སྒྲས་བསླུ་བ།  །འདོད་ཡོན་ཟས་གོས་གནས་ཀྱིས་བསླུ་བ།  །འདྲེན་སྟོན་ཐར་དུས་བསླུ་བ་དང་བཞིའོ།  ཅ༽ སྦྱར་བ་གསུམ་ནི།  བག་ཆགས་ཉིང་མཚམས་སྦྱར་བ་དང་།  །སོམ་ཉི་ཉིང་མཚམས་སྦྱར་བ་དང་།  །ཕུང་པོའི་ཉིང་མཚམས་སྦྱར་བ་དང་གསུམ་མོ།  ཆ༽ །ལྟུང་བ་རྒོད་དང་བྱིང་བ་དང་།  །རྨུགས་པ་དང་ནི་ལྟུང་རྒྱུ་གསུམ་མོ།  ཇ༽ །བཙལ་བ་བེམ་པོར་བཙལ་བ་དང་།  ལྷུག་པ་དག་ཏུ་བཙལ་བ་གཉིས།  ཉ༽ །སྦྱང་བ་ནང་གི་ཤེས་པ་སྦྱང་བ་དང་།  །ཕྱིའི་ཡུལ་དེ་སྦྱང་བ་གཉིས།  ཏ༽ །བསྒྲོད་པ་དཀའ་ཞིང་ཆགས་སེམས་མི་སྐྱེ།  ཐ༽ །ཁད་དང་རིམ་གྱིས་ཚོད་སྦྱར་ལ་ཐུན་དུ་བཅད་དེ་བསྟེན་ཐབས་གཅིག  །མཐར་ཆུབ་པ་ལ་བཞག་སྟེ་བཞག་ས་གཅིག་གོ།  མ་བཅོས་པ་ནི་བཅོས་པའི་ཐབས་སོ།  ད༽ །བཅོས་པའི་ཡོན་ཏན་སྤྱི་གཅོད་གཉིས།  །དྲོད་གསུམ་རང་སར་གྲོལ་བ་གསུམ།  །དྲོད་ལ་ཕྱི་ནང་གསང་བ་[289]གསུམ།  ཕྱི་ཉིད་རང་སར་གྲོལ་བ་དང་།  ནང་ཉིད་རང་སར་གྲོལ་བ་དང་།  །གསང་བ་རང་སར་གྲོལ་བ་དང་གསུམ།  །ཡང་ན་ལྟ་བ་གདེང་དང་བཅས།  །སྤྱོད་པ་གྲོགས་དང་བཅས་པ་དང་།  །འཇུག་པའི་ལམ་དང་བཅས་པ་གསུམ།  ན༽ །ལྟ་བ་གདེངས་མེད་བྱ་སྒྲོ་རླུང་ཁྱེར་འདྲ།  །སྤྱོད་པ་གྲོགས་མེད་དམུ་ལོང་ལམ་ཚོལ་འདྲ།  །འཇུག་སྒོ་ལམ་མེད་བྱ་ཁྱུང་གཤོག་ཆག་འདྲ།  པ༽ །ལྟ་བ་དབྱིངས་ལ་ཟེར་ཏེ་མཚན་ཉིད་དགུ་དང་ལྡན།  །དེ་ལྟ་བའི་རྫོགས་ཆེན་ཐེག་པ་སྤྱི་དེར་རྫོགས།  ཕ༽ །ཐེག་གཞན་རྣམས་ནི་དོན་མེད་སྤྲེལ་འདྲའི་ལུང་།  །སྤྲོས་མཐའ་མང་བས་མདུད་པ་སླར་ལ་དམ།  །ཉོན་མོངས་སྤངས་པས་རང་འབྱུང་ཡེ་ཤེས་སྟོར།  །འཁོར་བ་སྤངས་པས་ཐར་པའི་ས་བོན་མེད།  །ཡེ་ཤེས་སྤངས་པས་གནས་པའི་ཡུལ་མ་རྙེད།  །ཞིབ་མོ་བྱས་པས་རྩིང་བའི་རྩ་བར་སོང་།  །དེ་ལྟ་བུའི་རྨོངས་པ་ཨེ་རེ་འཁྱམས།  །ཞེས་སྤྲུལ་པའི་སྐུ་ཡིས་གསུངས་ཏེ།  ལྟ་བ་སྤྱི་གཅོད་དུ་བསྟན་པ།  །འཁྲུལ་འཁོར་ལྡེ་མིག་གི་མན་ངག་རྫོགས་སོ༎  རྒྱ་རྒྱ་རྒྱ།  སྨར་རོ།  ཨུ་ཡཱ།  ཨག་ཐཱམ༎  ༎  ཁྲི་བརྟན་ནོར་རྩེའི་དཔེ་མཛོད་ཀྱི་གློག་ཀླད་ནང་དཔར་རྩ་བསྒྲིགས༎  ༢༠༠༢  ༥  ༡༢
[291] ཉ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་མདོ་འགྲེལ་གསལ་བའི་སྒྲོན་མེ་བཞུགས་སོ༎[292]༄༅།  །ཀུན་ཏུ་བཟང་པོ་མ་རིག་མུན་པ་སེལ་ལ་ཕྱག་འཚལ་ལོ།  །ལྟ་བ་གཅིག་གི་ངང་དུ་དབྱེར་མེད་ཀྱང་།  །ཚུལ་ལམ་དཔེའི་སྒོ་ནས་སོ་སོར་ཕྱེ།  །ཕྱེ་ཡང་ཁྱད་པར་གཅིག་ལས་དབྱེ་རུ་མེད།  །གཅིག་པོ་རང་ཡང་ཐ་སྙད་སྒྲོས་དང་བྲལ།  །སྒྲོས་བྲལ་མཚོན་ཕྱིར་སོ་སོར་ཕྱེ་བ་ཡང་།  །རྟག་ཆད་གཅིག་གོ་དགོས་ཚུལ་ཡུལ་ལ་མཚོན།  །གཉིས་མེད་བྱིང་རྒོད་མཐའ་བསལ་ལྟ་བའི་དབྱིངས།  །ལྟ་བའི་རྣམ་གྲངས་དོན་གྱི་དངོས་གཞི་སྟོན།  །དངོས་གཞི་ཁོག་དབུབ་འདི་ལྟར་རྣམ་པ་དྲུག  ཀ༽ །དངོས་ཉིད་ཆེ་བར་སྟོན་ཏེ་མདོ་འདི་འགྲེལ།  །ཉོན་མོངས་གོང་ནས་ཡེ་ཤེས་ལྔ་ཆེ་སྟེ།  [293]ཡེ་ཤེས་ལྔ་ཡང་སྐུ་གསུམ་ཡོན་ཏན་ཡིན།  །སྐུ་གསུམ་ཡང་དག་འཁོར་བ་ངང་གི་གནས།  །ཡང་དག་ཉིད་ལ་ཆེ་དང་ཆུང་བ་དང་།  །འཁོར་གཙོའི་གདུལ་བྱ་འདུལ་བྱེད་རྣམས།  །མཉམ་ཉིད་དོན་རྟོགས་དེ་ལ་དེ་མི་མངའ།  །མི་མངའ་བ་ཉིད་བདེར་གཤེགས་ཆེ་བའི་མཆོག  །སྣོད་བཅུད་ཐམས་ཅད་འབྱུང་བ་བཞི་ལས་བསྐྱེད།  །བཞི་པོ་རྣམས་དང་ནམ་མཁའི་ངང་དུ་ཞི།  །ནམ་མཁའ་ཉིད་ལ་ཞི་དང་མ་ཞི་མེད།  །ཡེ་ནས་རང་བཞིན་སྟོང་པ་ཆེན་པོའི་ངང་།  །གཞན་གྱི་ཁྱད་པར་ཆེ་བའི་མཆོག  ཁ༽  །དངོས་ཉིད་ཆུང་བར་སྟོན་ཏེ་མདོ་འདི་འགྲེལ།  །གནས་ལ་མཐོ་དམན་[294]མེད་ཅིང་གཟུགས་ལ་ཆེ་ཆུང་མེད།  །རྟོགས་དང་མ་རྟོགས་མེད་པར་བྱང་སེམས་ཆེ་ཆུང་མེད།  །སྲིན་བུའི་སེམས་ལ་རྫོགས་ཆེན་ཧྲིལ་པོར་ཤོང་།  །ཤོང་ཡང་བཅུག་མཆིས་དབྱིབས་དང་ཁ་དོག་བྲལ།  །མེད་ནས་ཆད་པ་མ་ཡིན་གཞི་རྩ་མེད།  །སྣོད་ཀྱི་བྱེ་བྲག་ནང་དུ་བཙོ་མ་གསེར་བཅུག་འདྲ།  །བཙོ་མ་ཉིད་ལ་སྐྱེ་འབྲི་ཐང་ལྷོད་མེད།  །ཀུན་ལ་གནས་ཀྱང་མི་མངོན་ཆུང་བའི་མཆོག  ག༽  །དངོས་ཉིད་ཡངས་པར་སྟོན་དེ་མདོ་འདི་འགྲེལ།  །རང་འབྱུང་སེམས་ཉིད་ཡེ་ནས་སྟོང་པ་ལ།  །མཐོ་དམན་ཡངས་དོག་དངོས་ཉིད་ཡེ་ནས་མེད།  །རིགས་དྲུག་སྐྱེ་འགྲོ་ཀུན་གྱི་སེམས་དེ་ལ།  །འཁོར་[295]འདས་མ་ལུས་དུས་གཅིག་རྫོགས་པ་ཡང་།  །འདས་པ་རང་རྒྱུད་གནས་རེ་འཁོར་བ་གློ་བུར་བ།  །དཔེར་ན་ནམ་མཁའ་ཡེ་ནས་སྟོང་ཞིང་དངས་པ་ལ།  །འབྱུང་བ་བཞི་པོ་ནམ་མཁའི་ཀློང་དུ་ཡངས།  །ནམ་མཁའ་རང་འབྱུང་གནས་ཏེ་འབྱུང་བཞི་གློ་བུར་བ།  །ཀུན་ཁྱབ་འུབས་ཆུབ་གནས་པ་ཡངས་པའི་མཆོག  ང༽  །དངོས་ཉིད་དོག་པར་སྟོན་ཏེ་མདོ་འདི་འགྲེལ།  །སེམས་ཉིད་ངང་ནས་མཚན་མའི་འབྱུང་འཇུག་རྣམས།  །མ་བཀག་འབྱུང་ཡང་མ་འབྲེང་ཞི་བས་དོག  །སྤང་རྒྱུ་མེད་པར་རྟོག་པའི་ངང་ལ་ཞ།  །གཞན་དུ་མ་སོང་མཐོང་སྣང་ཆོ་འཕྲུལ་ཙམ།  །མཚན་མར་མི་[296]གནས་དག་པས་དོག་ཅེས་བྱ།  །རང་གི་དེ་རྟོགས་གཞན་ནས་བྱུང་བ་མེད།  །དཔེར་ན་ནམ་མཁའི་ངང་དུ་སྤྲིན་དང་ཁུ་རླངས་རྣམས།  །མ་འགག་རང་འབྱུང་མ་བཅོས་རང་བཞིན་ཞི།  །གཞི་དང་སྟོང་ཉིད་ངང་དུ་ཆོ་འཕྲུལ་ཞི།  །དོན་རྟོགས་ཆོ་འཕྲུལ་རྒྱུན་ཆད་དོག་པའི་མཆོག  ཅ༽  །དངོས་ཉིད་ཞིབ་པར་སྟོན་ཏེ་མདོ་འདི་འགྲེལ།  །ཀུན་བཟང་བདེ་བ་ཆེན་པོ་ཡབ་ཡུམ་ལ།  །གདར་ཤ་གཅིག་ལ་གཅིག་གཅོད་ངང་དུ་གནས་པས་ཞིབ།  །སེམས་ཉིད་འཁྱར་དུ་མི་སྟེར་ལྟ་སྤྱོད་འབྲེལ་བས་ཞིབ།  །ལུས་ཀྱིས་མི་སྤྱོད་རིག་པས་ནང་ནས་སྤྱོད་པས་ཞིབ།  །སྤྱད་རྒྱུ་བསྟན་དུ་མེད་དེ་རིག་པ་ཡི།  །རྒྱུན་ཐག་མི་གཅོད་ངང་ལ་གནས་པས་ཞིབ།  །བསྟན་རྒྱུ་མེད་དེ་དིག་མའི་རྨི་ལམ་འདྲ་བས་ཞིབ།  །དཔེར་ན་ནམ་མཁའི་ངང་ལས་འབྱུང་བ་མི་འཁྱར་འདྲ་བས་ཞིབ།  །ཐམས་ཅད་ངང་ལས་མི་འཁྱར་ཞིབ་པའི་མཆོག  ཆ༽  །དངོས་ཉིད་རྩིང་པར་སྟོན་ཏེ་མདོ་འདི་འགྲེལ།  །ཐེག་དམན་བགྲོད་པས་བསྐལ་པ་གྲངས་ཀྱིས་འཛིན།  །རྫོགས་ཆེན་དོན་གྱིས་སྐད་ཅིག་ཙམ་གྱིས་རྒྱས།  །ཚིག་ཏུ་རྩིང་སྟེ་བྱ་བཙལ་རྒྱུ་མེད་སྨྲ།  །ལྟ་བ་རྩིང་སྟེ་ཅི་ཡང་རྣམ་མི་རྟོག  །སྤྱོད་པ་རྩིང་སྟེ་བླང་དང་དོར་བ་མེད།  །ལམ་དུ་རྩིང་སྟེ་བགྲོད་དང་སྤང་བ་མེད།  །ས་རུ་[297]རྩིང་སྟེ་སྤང་དང་ཐོབ་པ་མེད།  །དོན་ལ་རྩིང་སྟེ་འདི་ཞེས་བསྟན་དུ་མེད།  །སྒོམ་པ་རྩིང་སྟེ་བཟུང་ཞིང་བཏང་བ་མེད།  །དཔེར་ན་བྱ་ཕྲན་རྣམས་ཀྱིས་གཤོག་རླབས་བསྐོར་བྱས་ཀྱང་།  །རྩི་ཤིང་ནགས་ཚལ་ཁ་ལས་འཕགས་མི་ནུས།  །ཞག་དང་ཟླ་བར་གྲངས་དང་ཕྲུ་གུས་གཤོག་མི་ཐེག  །ཁྱུང་ཆེན་གཤོག་རླབས་གཅིག་གིས་རི་རབ་འཁོར།  །མའི་རུམ་ནས་གཤོག་རྒྱས་སྒོང་ཆག་རི་རབ་རྩེ་ལ་འཕུར།  །དཔེ་དོན་དཀའ་སླ་མེད་པས་རྩིང་པའི་མཆོག  ༡  །དངོས་ཉིད་དྲི་མ་ཡོད་དེ་མདོ་འདི་འགྲེལ།  །བོན་གྱི་སྐུ་ལ་ངོ་བོ་ཉིད་ཀྱི་དྲི་མ་ཡོད་པ་ནི།  །དངོས་དང་མཚན་མར་འབྱུང་འཇུག་བྱེ་བྲག་སྣ་ཚོགས་དང་།  །སེམས་ཉིད་སྟོང་གསལ་གཅིག་སྟེ་སེམས་སྐུ་དྲི་མ་ཅན།  །བེམ་པོ་འབྱུང་བའི་ཡུལ་དང་རྣམ་ཤེས་གཅིག་སྟེ་བཟུང་འཛིན་དྲི་མ་ཅན།  །འཁོར་འདས་ངོ་བོ་གཅིག་སྟེ་སྤང་བླང་དྲི་མ་ཅན།  །བྱམས་སྡང་ངོ་བོ་གཅིག་སྟེ་བདག་གཞན་དྲི་མ་ཅན།  །ཐམས་ཅད་བོན་སྐུར་གཅིག་སྟེ་མ་རྟོགས་དྲི་མ་ཅན།  །དཔེར་ན་སྤྲིན་དང་ཁུ་རླངས་གཞའ་ཚོན་བྱེ་བྲག་དང་།  །ནམ་མཁའ་སྟོང་གསལ་གཅིག་སྟེ་ཁ་དོག་ནམ་མཁའ་ཡིན།  །དྭངས་པའི་ནམ་མཁའ་ཁ་དོག་ནམ་མཁའ་ཡང་།  །ངོ་བོ་གཅིག་ཏུ་འབྲེལ་བས་འབྱུང་འཇུག་དྲི་མ་[298]ཅན།  །ཐམས་ཅད་ཞེ་འདོད་གནས་པས་དྲི་མའི་མཆོག  ༢  །དངོས་ཉིད་གོང་ན་ཡོད་དེ་མདོ་འདི་འགྲེལ།  །བོན་སྐུ་དེ་བས་མཐོ་སྐུ་ནི།  འབྱུང་འཇུག་མེད་པའི་སེམས་ཉིད་མ་བཅོས་པ།  །མཚོན་དུ་མེད་པས་བོན་གྱི་སྐུ་བས་ཆེ།  །ཡང་དོག་མེད་པས་ནམ་མཁའི་ཀློང་བས་ཡངས།  འཁོར་བའི་གཞི་མེད་འདས་པ་ཉིད་ལས་མེད།  །འདས་པ་ཉིད་ཀྱང་མཚོན་པའི་ཚིག་ལས་འདས།  །སྐུ་རུ་གདགས་པའི་གཞི་མེད་བོན་སྐུ་གདགས་གཞི་ཅན།  །གཞི་དང་གཞི་མེད་རྟོགས་དང་མ་རྟོགས་ཁྱད།  །དཔེར་ན་མཚན་མ་དང་བྲལ་ན་ནམ་མཁའ་ནི།  །ཁ་དོག་དབྱིབས་མེད་ནམ་མཁའ་ཅིར་མི་སྣང་།  །སྣང་མེད་སྟོང་པས་ཁྱབ་ཅིང་གསལ།  །ཐམས་ཅད་གདགས་གཞི་བྲལ་བས་མཐོ་བའི་མཆོག  ༣  །དངོས་ཉིད་འཁྱམས་པར་སྟོན་ཏེ་མདོ་འདི་འགྲེལ།  །སངས་རྒྱས་གཉིས་ཀྱི་བར་ན་སེམས་ཅན་འཁྱམས་པ་ནི།  །སེམས་ཉིད་གཞི་དང་དངོས་པོ་ཡུལ་དུ་འཁྲུལ།  །གསལ་སྟོང་ཆ་བྲལ་ཡེ་ཤེས་རྣམ་རྟོག་ལངས།  །རྟོག་པའི་གཡུང་དྲུང་རྟག་ཏུ་སྒོ་ལྔར་འཁྱམས།  །འདབ་གཤོག་མེད་པར་སྣང་བར་དགུང་མཐའ་ཡས།  །ཡན་ལག་མེད་པར་ཕྱོགས་བཞི་ཀུན་ཏུ་འགྲོ།  །འགུགས་པ་མེད་པར་རང་སར་སླར་ལ་ལྡོག  །དགོས་པ་མེད་པར་བག་ཆགས་བཟང་[299]ངན་སོགས།  །ཕྱིན་ཅིང་བགྲོད་ཀྱང་ངལ་ཞིང་དུབ་པ་མེད།  རྟོག་པའི་རྟ་ཞོན་ཕྱོགས་བཅུ་ཀུན་ཏུ་རྒྱུ།  །དབྱིངས་དང་ཡེ་ཤེས་བྲལ་བའི་སྐྱོན།  །དཔེར་ན་རས་དང་འབྲུ་མར་བྲལ་བས་འོད་ཤོར་བས།  མུན་པའི་གཡུང་དྲུང་དབང་པོའི་སྒོ་འགགས་འདྲ།  །འཁྱམས་པའི་དཔེ་ནི་སྤྲིན་རྗེས་རླུང་ཞུགས་འདྲ།  །རྒྱུ་དྲུག་སྐྱེ་བཞིར་གནས་པས་འཁྱམས་པའི་མཆོག  ༤  །བཞག་སར་མ་བསྡད་འབྱམས་དང་ཚི་ཆད་བསྟན་ཏེ་མདོ་འདི་འགྲེལ།  །སངས་མ་རྒྱས་པར་སྒོམ་ཡང་རྟོག་པའི་སྒོམ།  །སེམས་དང་འཕྲད་པས་སངས་རྒྱས་ཡིན་ཏེ་སྒོམ་པའི་མཆོག  །སངས་རྒྱས་གཞན་ནས་མེད་དེ་རང་སེམས་དོན་རྟོགས་རྒྱས།  །རྒྱས་དང་དེ་རྟོགས་མཉམ་སྟེ་དྲན་རྟོག་སྣན་པ་སྒོམ་པའི་མཆོག  །དཔེར་ན་དབུལ་མོའི་གཏེར་ནི་མཚན་མས་སྒྲིབ་པ་ལ།  །བཙལ་བས་མ་རྙེད་ཤིན་ཏུ་ཉོན་མོངས་ཏེ།  །མཚན་མ་མེད་པས་གཏེར་དང་འཕྲད་པ་ལྟར།  །སེམས་ཉིད་རྟོགས་པས་སངས་རྒྱས་སྒོམ་པའི་མཆོག  ༥  །དངོས་ཉིད་འཁྲུལ་པ་སྟོན་ཏེ་མདོ་འདི་འགྲེལ།  །སེམས་ཅན་མ་འཁྲུལ་སངས་རྒྱས་འཁྲུལ་པ་ནི།  །སེམས་ཉིད་ངང་ལས་སེམས་ཅན་ཅི་བྱུང་ཡང་།  །སྤྱི་མི་འཁྲུལ་བས་སེམས་ཅན་ཐམས་ཅད་སྣང་།  །འཁྲུལ་པའི་མདུད་པ་[300]གཞན་གྱིས་མི་ཤིག་རང་ཉིད་རྟོགས་པས་གྲོལ།  །འཁྲུལ་གཞི་གཞན་མེད་རང་འཁྲུལ་རང་ལ་ཐིམ།  །རང་རྒྱུད་མ་འཁྲུལ་གློ་བུར་གཞི་ལས་འཁྲུལ།  །དཔེར་ན་ནམ་མཁའི་ངང་ལས་སྤྲིན་དང་གཞའ་ཚོན་ཅི་བྱུང་ཡང་།  །ནམ་མཁའི་ངང་ལས་མ་གཏོགས་གཞན་ནས་མེད།  །ནམ་མཁའི་ཆོ་འཕྲུལ་གཞའ་ཚོན་ཁུ་རླངས་སྣང་།  །རང་རྒྱུ་དྭངས་པས་གློ་བུར་ཆོ་འཕྲུལ་སྲིད།  །དེས་ན་དོན་དམ་ངང་ལས་ཀུན་རྫོབ་འབྱུང་བའི་མཆོག  ༦  །དངོས་ཉིད་མེད་པར་སྟོན་ཏེ་མདོ་འདི་འགྲེལ།  །སེམས་ཅན་བས་ནི་སངས་རྒྱས་སྔ་བ་ནི།  །སེམས་ཅན་བྱེ་བྲག་སྣ་ཚོགས་ཀྱང་།  །སངས་རྒྱས་ཆེ་བའི་ངང་ལས་བྱུང་།  །བསྐལ་བ་བགྲངས་ཀྱང་ནམ་མཁའ་འགྱུར་མི་སྲིད།  །དེ་སྙེད་མནར་མེད་ལྟུང་བ་མི་ཐར་ཅི་མི་སྲིད།  །སངས་རྒྱས་སྔ་བས་གཞི་བཙན་མི་ལྡོག་གཙོ།  །སེམས་ཅན་འཕྱི་བས་མི་རྟག་འགྱུར་བ་ཡིན།  །དེས་ན་སེམས་ཅན་བས་ནི་སངས་རྒྱས་སྔ་བའི་རྟགས།  །དཔེར་ན་མགར་གྱི་སྟོབས་ཆེན་གྱིས།  །གསེར་ལ་འདོད་ཡོན་ཅི་བསྒྱུར་ཡང་།  །འདོད་ཡོན་བྱེ་བྲག་བཏགས་པའི་མིང་མང་ཡང་།  །མིང་སྣང་རྟོག་པའི་བློ་ཡིས་བཏགས།  །གཞི་བཅོས་ཅི་སྙེད་བྱས་ཀྱང་གསེར་ནི་ས་ལེ་སྒྲམ།  །གཞི་བཙན་བརྟན་པས་སངས་རྒྱས་སྔ་བའི་[301]མཆོག  ༧  །དངོས་ཉིད་འདྲེན་སྟོན་ཡིན་པར་མདོ་འདི་འགྲེལ།  །སངས་རྒྱས་སློབ་དཔོན་སེམས་ཅན་ཡིན།  །སློབ་དཔོན་བསད་ན་བདེ་བ་ནི།  །ང་ཡི་བཙལ་བས་གཞི་མ་རྙེད།  །གཞི་མེད་རྟོགས་པས་སངས་རྒྱས་ཉིད་ལྟར་ཤར།  །དུས་གསུམ་བདེར་གཤེགས་ཐམས་ཅད་རྟོགས་པའི་བུ།  །ཀུན་བཟང་ངོ་བོ་ཉིད་ཀྱང་རྟོགས་པ་ལས།  །དུག་གསུམ་དུག་ལྔའི་ཉོན་མོངས་ཀྱང་།  །དུག་གསུམ་དུག་ལྔ་རང་གིས་དག་པར་བྱ།  །བརྒྱད་ཁྲི་བཞི་སྟོང་ཉོན་མོངས་ཀྱང་།  །རང་གི་རང་སར་གྲོལ་ཅིང་དག  །དེས་ན་སློབ་དཔོན་བསད་ན་བདེ།  །དཔེར་ན་ལྕགས་ནི་ལྕགས་ཀྱིས་གཅོད་པ་ལས།  གཞན་གྱིས་ཆོད་པར་མི་འགྱུར་ཏེ།  །ང་ཡི་གཞི་མེད་དཔེ་ནི་འདི་འདྲ་སྟེ།  །གཅོལ་ཆུང་སྨིག་རྒྱུ་སྙོག་ཅིང་དེད་པའི།  །དེ་ཉིད་ཆུ་རུ་བཟུང་རྒྱུ་མ་རྙེད་དེ།  །ཡེ་ནས་ཕྱི་ནང་གཞའ་ཚོན་སྟོང་པའི་དོན་ཤེས་བཞིན།  །ཐམས་ཅད་སྟོང་ཞིང་ནང་དུ་བསད་པས་བདེ་བའི་མཆོག  ༨  །ལོངས་སྤྱོད་འདྲེན་སྟོན་བྱེད་པར་སྟོན་ཏེ་མདོ་འདི་འགྲེལ།  །འདོད་ཆགས་མ་སྤྱད་སེམས་ཅན་མ་བསད་སངས་མི་རྒྱ་བྱ་བ་ནི།  །དབྱིངས་དང་ཡེ་ཤེས་སྦྱར་བས་བདེ་བ་ཤུགས་ཀྱིས་འབྱུང་།  །འཁྲིག་སྦྱོར་རོལ་བས་ཡབ་ཡུམ་བདར་ཤ་བཅད།  །ཐབས་དང་[302]ཤེས་རབ་སྦྱར་བས་གཉིས་མེད་ཟུང་འཇུག་སྤྱོད།  །ཤེས་རབ་རྣོན་པོའི་རལ་གྲིས་ཉོན་མོངས་དུག་ལྔ་བསྒྲལ།  །ཡང་དག་དོན་ལ་སེམས་ཆགས་འདོད་ཆགས་སྤྱོད།  །འཁོར་བའི་རྒྱུ་ལྔ་ཞ་བས་སེམས་ཅན་བསད།  །དཔེར་ན་མ་མེད་བུ་གཅིག་འཐོར་བྱེད་རླུང་།  །དང་པོར་དངོས་དེ་སྐྱེད་བྱེད་རྒྱུ་ཡིན་ཏེ།  །ཐ་མར་འཇིག་རྟེན་རྐྱེན་དུ་འབྱུང་།  །རང་འབྱུང་རང་སར་དག་པས་བསྐྱལ་ས་ཟེར།  །འབྱུང་བ་ནམ་མཁའ་སྟོངས་པས་སྟོང་པ་ཟེར།  །ནམ་མཁའ་གཤིག་བཅོས་མེད་པས་འབྱུང་བའི་མཆོག  །དེས་ན་ལོག་འདྲེན་ཆགས་སྡང་འདྲེན་སྟོན་མཆོག  ༩  །རང་རྒྱུད་ཀ་དག་སྟོན་ཏེ་མདོ་འདི་འགྲེལ།  །དགེ་སྡིག་སྤྱད་པས་མཐར་ལྟུང་འཕེལ་འགྲིབ་མེད་ཅིང་བོགས་མི་ཕྱིན་པ་ནི།  །ཐེག་དམན་འབད་རྩོལ་བྱས་དང་མ་བྱས་དང་།  །དུག་ལྔ་སྤྱད་དང་མ་སྤྱད་པ།  །མཐོ་རིས་ངན་སོང་དངོས་པོ་གཅིག་ལ་རྫོགས།  །ཐར་དང་འཁོར་ལྟུང་མིང་དུ་གདགས་སུ་མེད།  །དངོས་པོ་གཞི་ཉིད་སངས་རྒྱས་ངོ་བོ་སྟེ།  །སངས་རྒྱས་ཉིད་ལ་བླང་དང་དོར་བ་མེད།  །མེད་ཅེས་གདགས་པའི་མིང་ཡང་ཞེ་འདོད་མེད།  །དགེ་སྤྱད་དངོས་པོ་དེ་ལས་འཕེལ་རྒྱུ་མེད།  །སྡིག་པས་སྒྲིབ་རྒྱུ་དེ་ལས་འགྲིབ་པ་མེད།  །དགེ་བས་མི་འཕེལ་སྡིག་པས་མི་འགྲིབ་བོ།  [303]ཐམས་ཅད་ཀུན་བཟང་ངོ་བོར་ཤེས་ཙམ་ན།  །ཕྱི་ཉིད་གཟུགས་ཅན་གཟུགས་ལ་བལྟས་པས་སྟོང་།  །ནང་ཉིད་སེམས་ཅན་སེམས་ལ་བལྟས་པས་འཛིན་པ་དག  །ཐམས་ཅད་བཟང་པོར་བལྟས་ཏེ་སྐྱེ་མེད་ཚུལ།  །གཞི་མེད་རྣམ་དག་སྟོང་པའི་རང་བཞིན་ལ།  །འབྲས་བུའི་ས་བོན་བཏབ་ཀྱང་མྱུ་གུའི་འཕེལ་འགྲིབ་བརྟེན་སོ་མེད།  །དཔེར་ན་རིན་ཆེན་གསེར་བསྲེགས་བཙོ་མ་ལ།  །སྒྱུར་བྱེད་ཚོས་ཀྱིས་ཅི་ལྟར་བཅོས་གྱུར་ཀྱང་།  །བཙོ་མ་ཉིད་ལས་མི་འགྱུར་ཁ་དོག་འཕེལ་འགྲིབ་མེད།  །འཕེལ་འགྲིབ་རྒྱུ་མེད་དངོས་པོ་བརྟན་པའི་ཕྱིར།  །སེར་པོ་མི་འཕེལ་ནག་པོས་སྒྲིབ་ཏུ་མེད།  །རང་ངོ་མ་ཤེས་ཚི་ཚད་འགྱུར་བའི་སྐྱོན།  དཔེར་ན་བར་སྣང་སྟོང་པའི་གཞི་མ་ལ།  །འབྲས་བུ་ས་བོན་སྣ་ཚོགས་བཏབ་གྱུར་ཀྱང་།  །ཅིས་ཀྱང་མི་ཆགས་མྱུ་གུའི་བརྟེན་ས་མེད།  །རང་བཞིན་ཡེ་ནས་གནས་པས་འཕེལ་འགྲིབ་མེད་པའི་མཆོག  ༡༠  །རྒྱུ་འབྲས་རེ་དོགས་འབྲས་བུ་མི་རྙེད་པར་སྟོན་ཏེ་མདོ་འདི་འགྲེལ།  །རྒྱུ་འབྲས་བོན་ལ་རེ་དོགས་བྱར་མེད་རྒྱུ་འབྲས་སྔ་ཕྱི་མེད་པ་ནི།  །རིམ་དགུའི་ཚིག་ལ་ཞུགས་ཀྱང་འབྲས་བུ་ལོགས་ན་མེད།  །ཡོད་དོ་བཙལ་བས་འབྲས་བུ་མུ་སྟེགས་རྟུལ་ཞུགས་འདྲ།  །རྒྱུ་དང་འབྲས་བུ་དབྱེར་མེད་གནས་[304]སྐབས་རྟོག་པས་ཕྱེ།  །ཕྱེ་ཡང་གཅིག་ལས་མི་གནས་སེམས་ཉིད་མཚོན་དུ་མེད།  །རྣམ་གྲངས་ཐམས་ཅད་ཐིག་ལེར་སྒྲིབ་པའི་རྒྱུ།  །དཔེར་ན་ཁྱུང་དང་སེང་གེའི་བུ་བཞིན་གསོ་ཞིང་སྣུམ་མི་དགོས།  །ས་བོན་ས་ལ་བཏབ་པས་མྱུ་གུ་སྨིན་པ་ལྟར།  །རིམ་དང་ཁད་ཀྱིས་སྦྱང་རྒྱུ་གཅིག་ཀྱང་མེད།  །གསེར་དང་སེར་པོར་དངོས་པོར་གྲུབ་པས་རྫོགས།  །འུབས་ཀྱི་ཆུབ་པས་སྔ་ཕྱི་རྫོགས་པའི་མཆོག  ཀ༽  སྟོང་པ་འུབས་ཆུབ་བདེ་བར་གནས་པ་སྟོན་ཏེ་མདོ་འདི་འགྲེལ།  །མ་བྲལ་མ་བཅོས་རྒྱས་པར་བསྟན་པ་ནི།  །ངོ་བོ་གཅིག་ལ་རྟོགས་སླའི་ཚུལ་གྱིས་གསུམ།  །ཐམས་ཅད་རང་དབང་མ་གྲུབ་གཞན་དབང་དོན་གྱིས་གྲུབ།  །སེམས་ཉིད་སྟོང་པའི་ངང་དང་མ་བྲལ་ན།  །སངས་རྒྱས་སེམས་ཅན་གཉིས་སུ་འབྲེལ་པར་སྲིད།  །སེམས་ཅན་མ་དོར་སངས་རྒྱས་མ་བླངས་པས།  །རྒྱུ་དྲུག་སེམས་ཅན་མ་སྤང་སྟོང་པའི་ངང་།  །གདུང་བའི་སྙིང་རྗེ་ཚད་ཅན་ཡིན།  །མཐོན་དམན་མཉམ་པར་བཞག་པས་སྙིང་རྗེ་ཚད་མེད་ཡིན།  །གསུམ་པོ་དེ་ཡང་དེའི་ངང་།  །ཐམས་ཅད་མཉམ་པས་ཟིན་ན་མཚམས་མེད་ལྔ་ཡང་མཆོག  །དཔེར་ན་ནམ་མཁའ་ཆེན་པོའི་ངང་དང་མ་བྲལ་ན།  །འབྱུང་ཆེན་འབྱུང་ཆུང་རྣམས་དང་འབྲལ་མི་སྲིད།  །དཔེར་ན་རྒྱ་[305]མཚོ་ཆེན་པོའི་ཀློང་དཀྱིལ་དུ།  །འབབ་ཆུ་ཆུ་ཕྲན་སྣ་ཚོགས་འབྲུག་པ་ཡང་།  །རྒྱ་མཚོ་ཆེན་པོ་མིན་པ་ལོགས་ན་མེད།  །ཐམས་ཅད་རང་ངོ་ཤེས་པས་ཆོག་སྟེ་མཆོག  ཁ༽ དངོས་གྲུབ་གཞན་ནས་ཐོབ་རྒྱུ་མེད་པར་སྟོན་ཏེ་མདོ་འདི་འགྲེལ།  །རིམ་བརྒྱད་མན་ཆད་ཐེག་ཕྲན་བྱིས་པའི་བློ།  །བདག་གཞན་བསྟན་བྱ་སྟོན་བྱེད་གཉིས་བཟུང་ནས།  །ཐོབ་ཅིང་གྲུབ་པ་དེའི་བར་ནས་རེ།  །གྱུར་ཤོག་སྨོན་ལམ་འདེབས་པ་བྱིས་པའི་ཡིད་སྨོན་ཚུལ།  །རང་སེམས་རང་གིས་རྟོགས་པ་རང་དོན་རང་གིས་རིག  །རང་དབང་རང་གིས་ཐོབ་པས་དབང་གི་རྒྱལ་པོ་ཡིན།  །བག་ཆགས་གསར་རྙིང་ཕྱག་སྟེ་མི་འགྱུར་རྒྱས་བཏབ་པས།  །འགྱུར་མེད་ཕྱག་རྒྱས་བཏབ་ཅེས་དེ་ལ་བྱ།  །རྒྱུ་དང་རྐྱེན་གྱིས་མ་བསྐྱེད་བྱང་ཆུབ་སྙིང་པོ་ནི།  །དུས་གསུམ་མི་འགྱུར་བརྟན་པར་རིག་པའི་ཐུགས་ཀྱང་ཡིན།  ཕྱོགས་རིས་མེད་པར་བདལ་བས་དབྱིངས་ཉིད་ཡེ་སངས་ཡིན།  གསལ་སྟོང་གཉིས་སུ་མེད་པས་བདེར་གཤེགས་དཀྱིལ་འཁོར་ཡིན།  །མ་བཙལ་ལྷུན་གྱིས་གྲུབ་པས་བདེར་གཤེགས་ཕྲིན་ལས་ཡིན།  །རང་སེམས་མངོན་དུ་གྱུར་པས་མཆོག་གི་སྙིང་པོ་ཡིན།  །ཡེ་བསྲུང་གདེང་དང་ལྡན་པས་རྣལ་འབྱོར་དམ་ཚིག་ཡིན།  །ཐིག་ལེ་གཅིག་ལ་[306]བཞག་པས་བདེར་གཤེགས་དགོངས་པ་ཡིན།  །ཐམས་ཅད་དེའི་ངང་ལ་རྫོགས་པས་རྫོགས་ཆེན་མཐར་ཐུག་ཡིན།  །དཔེར་ན་ཡིད་བཞིན་ནོར་བུ་དེ་ཡོད་ན།  །ནོར་བུ་གཞན་མ་དེའི་ངང་ལས་འབྱུང་།  །གཞན་ནས་མི་རྙེད་དཔེ་དོན་ཀུན་གྱི་མཆོགག༽  འཁོར་བ་ཡེ་ནས་སྟོང་པར་སྟོན་ཏེ་མདོ་འདི་འགྲེལ།  །སེམས་ཅན་བྱ་བ་ཡེ་ནས་མིང་གིས་སྟོང་།  །སེམས་ཉིད་ངང་ལ་སངས་རྒྱས་ཡེ་ནས་སྨིན།  །བཙལ་བས་མི་རྙེད་སངས་རྒྱས་ལོགས་ན་མེད།  །བྲལ་བའི་རྒྱུ་མེད་སྨིན་པའི་རྒྱུ་རྐྱེན་མེད།  །ཅི་ཡང་དངོས་གཞི་མེད་པས་སངས་རྒྱས་ཡིན།  །སེམས་ཀྱི་ནམ་མཁའ་རྟོགས་པས་ཕྱོགས་ཆ་ཀུན་དང་བྲལ།  །དཔེར་ན་ནམ་མཁའི་དབྱིངས་ན་འབྱུང་བ་གནས་པ་ནི།  །འབྱུང་བ་མིང་ཙམ་ནམ་མཁའ་ལོགས་ན་མེད།  ནམ་མཁའ་མཐའ་དང་བྲལ་བས་ཀུན་ཤོང་ཁྱབ་བདལ་གནས།  །ཐམས་ཅད་ངང་གིས་སྟོང་པས་མིང་དང་བྲལ་བའི་མཆོག  ང༽  །ཐམས་ཅད་བཅོས་རྒྱུ་མེད་པར་སྟོན་ཏེ་མདོ་འདི་འགྲེལ།  །རྒྱུ་རྐྱེན་མེད་པའི་སྙིང་པོ་ནི།  །ཀུན་འཇུག་དབང་བསྒྱུར་ཐམས་ཅད་བྱེད།  །རྒྱུ་ལས་མ་བྱུང་སེམས་ཉིད་ནི།  །སྟོང་པར་གནས་པས་དབྱིངས་ཞེས་བྱ།  །སྟོང་པ་མ་བཅོས་བོན་ཉིད་དངོས།  །གཞི་མར་གྱུར་པས་རྒྱུའི་ཚུལ།  [307]མ་བཅོས་བཞག་པས་རྒྱུའི་མཆོག  །མཆོག་རྟོགས་པ་ལ་རྒྱུ་ཡིན་ཙམ།  །དཔེར་ན་ནམ་མཁའ་སྟོང་པ་བཅོས་རྒྱུ་མེད།  །ནམ་མཁའ་འབྱུང་བ་ཀུན་གྱི་རྒྱུ།  །བོན་ཉིད་རྒྱུ་རུ་གནས་པའི་མཆོག  །གཞི་རྩ་མེད་པའི་སེམས་ཉིད་ནི།  །རང་གིས་རང་གསལ་ཡེ་ཤེས་ཏེ།  །མ་བཅོས་བཞག་པ་འབྲས་བུ་ཡིན།  །དེ་བཞིན་གནས་པས་སེམས་ཉིད་དངོས།  །སེམས་མཐོང་མཐུ་རྟས་འབྲས་བུའི་མཆོག  །དཔེར་ན་ཉི་མའི་སྙིང་པོ་ལ།  །འོད་ཀྱི་འཇིག་རྟེན་གཏོས་གང་ཡང་།  །སྙིང་པོ་ཉིད་ནི་ལོགས་ན་མེད།  །སྙིང་པོའི་རང་བཞིན་འོད་ཀྱི་མཆོག  །དབྱིངས་དང་ཡེ་ཤེས་གཉིས་མེད་ལས།  །མཐའ་གཉིས་བྲལ་བའི་སྙིང་པོ་ཡིན།  །སྙིང་པོ་དེ་ལས་གནས་པས་བཅོས་སུ་མེད།  །ཕྱི་ནང་མེད་པར་གསལ་པས་ཡེ་ཤེས་ཡིན།  །མཐའ་དབུས་མེད་པར་གསལ་བས་ཀློང་ཞེས་བྱ།  །དངོས་པོ་གཅིག་ལ་རྫོགས་པས་རྫོགས་ཆེན་ཏེ།  །དཔེར་ན་ནམ་མཁའ་ཡེ་ནས་ཁྱབ་བདལ་ལ།  །ཕྱོགས་རིས་མེད་པར་མ་ལུས་ཀུན་ལ་ཁྱབ།  །མཚོན་དུ་མེད་པར་མ་ལུས་ཀུན་ལ་གསལ།  །དེ་ལས་བསྐྱལ་དུ་མེད་པས་ལ་བཟླའི་མཆོག  ཅ༽  དངོས་པོ་མེད་པའི་ཚུལ་གྱིས་ཕྱེ་བར་བསྟན་ཏེ་མདོ་འདི་འགྲེལ།  །ལྟ་བའི་ཚུལ་ནི་དབང་པོའི་རིམ་པས་ཕྱེ།  [308]དབང་པོ་ཐ་མ་དག་གིས་ལྟ་བ་ནི།  །ཕྱི་ནང་སྣོད་བཅུད་ཟང་ཟིང་དག་གི་སྦྱིན་པ་ཡང་།  །དང་པོ་རྫས་དང་སེམས་སྟོབས་བསྐྱེད་པས་སྐྱེ་བའི་ཚུལ།  །བར་དུ་ཀུན་ལ་བསྔོས་ཏེ་ཟོས་པས་འཆི་བའི་ཚུལ།  །ཐ་མར་སྟོང་པར་བཟུང་སྟེ་འཁྱིལ་བའི་ཚུལ།  ཆ༽  །དབང་པོ་འབྲིང་པོ་དག་གིས་ལྟ་བ་ནི།  །དང་པོ་ཡིག་འབྲུ་སྙིང་པོས་སྐུ་བསྐྱེད་སྐྱེ་བའི་ཚུལ།  །བར་དུ་ཡབ་ཡུམ་ཞལ་བསྟབ་ཟད་པའི་ཚུལ།  །ཐ་མར་སྟོང་པའི་ངང་ལ་བསྐྱལ་བ་འཁྱིལ་བའི་ཚུལ།  །གང་ཟག་དབང་པོ་རབ་ཀྱིས་ལྟ་བ་ནི།  །སྣང་སྲིད་ཀུན་བཟང་ཡབ་ཡུམ་རྟོགས་པས་སྐྱེ་བའི་ཚུལ།  །རྟག་ཆད་མཐའ་གཉིས་བསྡུས་པས་ཟད་པའི་ཚུལ།  །འགྱུར་མེད་དོན་ལ་གནས་པ་འཁྱིལ་པའི་ཚུལ།  །ཚུལ་གསུམ་མ་འདུས་རིམ་དགུ་གང་ཡང་མེད།  །མ་ལུས་རྫོགས་པས་ཐེག་པ་ཆེན་པོའི་མཆོགཇ༽  རྒྱུ་འབྲས་གཅིག་པར་སྟོན་ཏེ་མདོ་འདི་འགྲེལ།  །རྒྱུ་ལ་འབྲས་བུ་རྒྱས་བཏབ་པས།  །འབྲས་བུ་ལ་ཡང་རྒྱུ་ཡིས་བཏབ།  །རྒྱུ་དང་འབྲས་བུ་དངོས་གཞི་ཡིན་ཏེ།  ཐ་མའི་དུས་ནི་སེམས་ཅན་རྒྱུ་རུ་མཐོང་།  །ཡ་ཐའི་དུས་ན་སངས་རྒྱས་རྒྱུ་རུ་མཐོང་།  །གཉིས་མེད་དུས་ན་རྒྱུ་འབྲས་དབྱེར་མེད་དེ།  །དེ་ཡང་དབང་པོ་རབ་འབྲིང་གསུམ་གྱིས་བཞེད།  །ཐ་དད་མ་མཆིས་ངོ་བོ་[309]གཅིག་ལ་ནི།  །དཔེར་ན་དུང་དང་དཀར་བའི་ཚུལ་བཞིན་ཏེ།  །ངོ་བོ་གཅིག་ལ་ཚུལ་གྱིས་ཕྱེ་བའི་མཆོགཉ༽  རྒྱུ་འབྲས་རོལ་པའི་དཀྱིལ་འཁོར་བསྟན་ཏེ་མདོ་འདི་འགྲེལ།  །དཀྱིལ་འཁོར་གཅིག་གི་མཚན་ཉིད་ལ།  །རྒྱུ་འབྲས་གཉིས་སུ་བསྟན་པ་ཡང་།  །ཐ་དད་མེད་པར་རོལ་པ་ཐིག་ལེའི་ངང་།  །སེམས་ཀྱི་དངོས་པོ་རྒྱུ་རུ་མཐོང་།  །རྒྱུའི་དངོས་པོ་འབྲས་བུ་ཡབ་ཡུམ་གཉིས།  །བདར་ཤ་བཅད་པས་རོལ་པའི་ངང་།  གཉིས་སུ་མེད་པས་དཀྱིལ་འཁོར་རོ།  །དཔེར་ན་ནམ་མཁའི་མཚན་ཉིད་ལ།  །ཚུལ་གྱིས་གསལ་སྟོང་རྒྱས་པ་བཞིན།  །དེ་ལ་གནས་པ་རོལ་པའི་མཆོག  ཏ༽  རྒྱུ་ཉིད་གནས་སུ་བསྟན་ཏེ་མདོ་འདི་འགྲེལ།  །སྒོམ་གནས་གཞན་ནས་བཙལ་སྙམ་པས།  །རྣམ་རྟོག་དེ་ཉིད་ལེ་ལོའི་རྒྱུ།  །འབྱུང་བའི་མཚན་ཉིད་རྒྱུ་ཡིན་ཏེ།  །རྒྱུ་དེ་དངོས་པོར་སྒོམ་པའི་གནས།  །བདེ་བ་གསལ་བ་མི་རྟོག་པ།  །མཉམ་ཉིད་གཞི་སྟོང་ལྷུན་གྲུབ་ནས།  །གནས་དེར་བཞུགས་ན་སངས་རྒྱས་ཡིན།  །སེམས་ཉིད་དགོན་པའི་རྒྱུ་མཚམས་བཅད།  །གཞན་ནས་བཙལ་བས་མ་རྙེད་རང་ལ་རྟོགས།  །ལྟད་མོ་རང་ལ་བལྟས་པས་ཀུན་མཐོང་རིག་པ་གསལ།  །རོལ་མོ་དབྱིངས་སུ་རོལ་པས་ལོངས་སྤྱོད་དགའ་བདེ་ཕུན་སུམ་འཚོགས།  [310]བདག་ཞལ་བདག་གིས་མཐོང་བས་གཞན་མཐོང་སྒྱུ་མར་གསལ།  །ཐིག་ལེ་གཅིག་ཏུ་བཞག་པས་མཚན་མ་ཡོངས་དང་བྲལ།  །སྙིང་པོ་དོན་ལ་གནས་པས་གནས་ཀྱི་དམ་པ་ཡིན།  །དཔེར་ན་གནས་དང་སྒོམ་པའི་རང་བཞིན་རང་འོད་ནོར་བུའི་ཚུལ།  །དེ་ལྟར་རྟོགས་པའི་རྒྱུ་དེ་གནས་ཀྱི་མཆོག  ཐ༽  །བྱེད་སྤྱོད་ཚོགས་སུ་ལྟ་བར་བསྟན་ཏེ་མདོ་འདི་འགྲེལ།  །འདོད་ཡོན་ཐམས་ཅད་ཚོགས་ཡིན་གཞན་མེད་དོ།  །བྱ་ཆ་ཐམས་ཅད་ཚོགས་ཡིན་གཞན་མེད་དོ།  །གནས་མཆོག་དེའི་དོན་རྟོགས་ན།  ཡིད་ལ་བསམ་པ་ཅི་བྱུང་ཡང་།  །འགྱུར་མེད་བོན་གྱི་ཀློང་དུ་འཕྱོ།  །ངག་གིས་གླེང་གཞི་ཅི་སྨྲས་ཀྱང་།  བརྗོད་དུ་མེད་པའི་སྙིང་པོ་ཟློས།  །ལུས་ཀྱིས་བསྐྱོད་འགུལ་ཅི་བྱེད་ཀྱང་།  །ཡབ་ཡུམ་རོལ་པའི་ཕྱག་རྒྱ་ཡིན།  །བྱེད་སྤྱོད་ཐམས་ཅད་ཚོགས་གཉིས་ངང་།  །དཔེར་ན་རྒྱ་མཚོའི་ངང་དུ་ཆུ་ཕྲན་འབྲུག  །ཆུ་ཕྲན་རྒྱ་མཚོ་མི་ཕྱེད་གཅིག་པ་ལྟར།  །གནས་གཅིག་ཚོགས་རྫོགས་སྒྲིབ་བྱང་ཡེ་ཤེས་ཀློང་།  །མ་བསགས་ཚོགས་ཆེན་ཡེ་ནས་རྫོགས་པའི་མཆོག  ད༽ །ཐམས་ཅད་སྟོང་པར་བསྟན་ཏེ་མདོ་འདི་འགྲེལ།  །དབྱིངས་ཞེས་བྱ་བ་སེམས་ཉིད་སྟོང་པ་སྟེ།  །མི་དམིགས་མི་སྣང་བརྗོད་པའི་ཚིག་ལས་འདས།  །གདགས་པའི་གཞི་མེད་[311]སྐྱེ་བའི་ས་བོན་མེད།  །ས་བོན་མེད་པས་སྐྱེ་བའི་མྱུ་གུ་མེད།  །མྱུ་གུ་མེད་པས་སྐྱེ་སྨིན་འབྲས་བུ་མེད།  །ཁོ་ཡིས་གཞན་མཐོང་མེད་ལ་གཞན་གྱིས་ཁོ་མཐོང་མེད།  །སངས་རྒྱས་མི་བཞུགས་སེམས་ཅན་གཟིགས་རྒྱུ་མེད།  །ཐུགས་རྗེ་མི་འབྱུང་གཞི་མ་འབྱུང་ཆེན་མེད།  །སྟོང་པ་ཕྱལ་ཆད་མཉམ་སྙོམས་ངང་དུ་སྟོང་།  །དེ་ལ་སྟོང་ཞེས་བྱ་བའི་སྒྲོས་ཀྱང་མེད།  །དེ་ལ་མི་སྟོང་བྱ་བའི་སྐུར་པ་མེད།  །སྟོང་ངམ་སྙམ་པའི་ཞེན་པ་ཡང་དེ་ལ་མེད།  །དེའི་མཚན་ཉིད་རང་གིས་འཛིན་པ་ཡིན།  །སྟོང་པའི་མཚན་ཉིད་སེམས་ཉིད་སྟོང་པས་འཛིན།  །དཔེར་ན་རི་བོང་རྭ་དང་མོ་གཤམ་བུ་བཞིན་དུ།  །ཡེ་སྟོང་ཡེ་ནས་འཛིན་པའི་མཚན་ཉིད་འཛིན།  །ཡེ་ནས་རྒྱུན་ཆད་མེད་པ་སྟོང་པའི་མཆོག  ན༽ །ཐམས་ཅད་ཡེ་ཤེས་བསྟན་ཏེ་མདོ་འདི་འགྲེལ།  །ཐམས་ཅད་གཅིག་ཏུ་གསལ་ཏེ་ཡེ་ཤེས་དོན།  །འགྲོ་བ་ཀུན་ལ་རང་གཞུང་ཡུལ་གསལ་བ།  །དེ་ཡང་རང་འབྱུང་ཡེ་ཤེས་ཆེན་པོ་ཡིན།  །སྐྱེ་ཤི་གནས་འགྱུར་འཁྲིག་ཆགས་སྤྱོད།  །ཞེན་ཆགས་ཉོན་མོངས་དུག་ལྔ་ཡང་།  །དེ་ཡང་རང་འབྱུང་ཡེ་ཤེས་ཡིན།  །འཁོར་དང་མྱ་ངན་འདས་པ་ཡང་།  །དེ་ཡང་རང་འབྱུང་ཡེ་ཤེས་ཡིན།  །ཐམས་ཅད་ཡེ་ནས་ཡོད་པས་འབྱུང་།  [312]ཤུགས་ལས་བྱུང་བས་རང་བྱུང་ཡིན།  །ཀུན་ལ་འཇུག་པས་ཡེ་ཤེས་ཡིན།  །དེའི་མཚན་ཉིད་རང་གིས་འཛིན།  །དཔེར་ན་ཆུ་ལ་རླན་པའི་ཆུ་བྱུང་བས།  །དངོས་པོ་གང་འདོད་གྲུབ་ཀྱང་རླན་གྱི་ངང་།  །ཡེ་ནས་མ་བཅོས་ངང་གིས་འབྱུང་།  །དེ་བཞིན་ཉིད་ཀྱི་ངང་གསལ་ཡེ་ཤེས་མཆོགཔ༽ །ལྷུན་གྲུབ་འུབས་ཆུབ་བསྟན་ཏེ་མདོ་འདི་འགྲེལ།  །ཡོད་ནི་གཅིག་ལས་མེད་པ་སྟེ།  །བྱུང་ནི་རྣམ་པ་གཉིས་སུ་བྱུང་།  །བསྟན་ནི་ཐེག་པ་གསུམ་དུ་བསྟན།  །གསལ་ནི་རིག་པའི་ངང་ལ་གསལ།  །སྣང་དུ་དངོས་པོ་ཅི་ཡང་མེད།  །བསྟན་དུ་མཚན་མའི་ཡུལ་ལས་འདས།  །སྒྲོས་ཀྱིས་བཏགས་པ་ཀུན་དང་བྲལ།  །སྒྲོས་བྲལ་ཉིད་ལ་ཚུལ་གྱིས་གསུམ།  །སྒྲོས་བྲལ་མེ་ལོང་ལྟ་བུའི་ཡེ་ཤེས་ཏེ།  །གསལ་ཡང་མཚོན་དང་བྲལ་བ་ནི།  །ངང་གིས་སྟོང་པས་དབྱིངས་ཞེས་བྱ།  །གཉིས་སུ་མེད་པས་སྤྲོས་དང་བྲལ།  །སྤྲོས་དང་བྲལ་བ་དེ་ཉིད་ལ།  །མཉམ་སྙོམས་ངང་ལ་གསལ་བ་ནི།  །མཉམ་པ་ཉིད་ཀྱི་ཡེ་ཤེས་ཡིན།  །མཉམ་ཡང་མཚོན་དང་བྲལ་བ་ནི།  །ངང་གིས་སྟོང་པས་དབྱིངས་ཞེས་བྱ།  །གཉིས་སུ་མེད་པས་སྤྲོས་དང་བྲལ།  །སྤྲོད་དང་བྲལ་བ་དེ་ཉིད་ལ།  །བརྟགས་ཤིང་བརྟགས་ཤིང་གསལ་བ་ནི།  །བྱ་བ་ནན་ཏན་ཡེ་ཤེས་ཏེ།  །ནན་[313]ཞིང་མཚོན་དང་བྲལ་བ་ནི།  །ངང་གིས་སྟོང་པས་དབྱིངས་ཞེས་བྱ།  །གཉིས་སུ་མེད་པས་སྤྲོས་དང་བྲལ།  །སྤྲོས་དང་བྲལ་བ་དེ་ཉིད་ལ།  །ཕྱོགས་ཆར་བྲལ་བ་ཉིད་ཀྱི་གསལ།  །སྟོང་པ་ཉིད་ཀྱི་ཡེ་ཤེས་ཏེ།  །སྟོང་ཉིད་གསལ་བས་མཚོན་དང་བྲལ།  །ངང་གིས་སྟོང་པས་དབྱིངས་ཞེས་བྱ།  །གཉིས་སུ་མེད་པས་སྤྲོས་དང་བྲལ།  །སྤྲོས་དང་བྲལ་བ་དེ་ཉིད་ལ།  །རང་བཞིན་ཤུགས་ཀྱིས་གསལ་བས་རང་འབྱུང་ཡེ་ཤེས་ཡིན།  །དེ་ལྟར་རྟོགས་པས་རང་རིག་ཡེ་ཤེས་ཡིན།  །རྣམ་རྟོག་ངང་གིས་དག་པས་མི་རྟོག་ཡེ་ཤེས་ཡིན།  །སྤྲོས་དང་བྲལ་བ་དེ་ཉིད་ལ།  །ཀུན་གྱི་གཞི་མར་འདུས་པས་ས།  །བག་ཆགས་གསར་རྙིང་འཕྱག་པས་རླུང་།  །རང་ལ་རང་གིས་གསལ་བས་མེ།  །དྭངས་ཤིང་རྙོག་པ་མེད་པས་ཆུ།  །ཕྱོགས་དང་བྲལ་བས་ནམ་མཁའ་ཞེས་ཀྱང་བྱའོ།  །དེ་ལྟར་གསལ་བས་ཡེ་ཤེས་ཡིན།  །མཚོན་དང་བྲལ་བས་དབྱིངས་ཞེས་བྱ།  །གཉིས་སུ་མེད་པས་སྤྲོས་དང་བྲལ།  །དེའི་མཚན་ཉིད་གཉིས་མེད་འཛིན།  །འབྱུང་བ་ཆེན་པོ་རྣམ་ལྔ་ཡང་།  །རང་གི་མཚན་ཉིད་རང་གིས་འཛིན།  །སྤྲོས་དང་བྲལ་བའི་མཚན་ཉིད་ཀྱང་།  །རིག་པའི་ངང་ལ་གནས་སྟོང་འཛིན།  །དཔེར་ན་ནམ་མཁའ་གསལ་སྟོང་ལ།  །གསལ་ཏེ་སྒྲིབ་[314]གཡོག་ཅིས་མ་ཆོད།  །སྟོང་སྟེ་ཐོགས་རྡུགས་གང་ཡང་མེད།  །གཉིས་མེད་སྤྲོས་བྲལ་དབྱིངས་ཀྱི་མཆོག  ཕ༽ །འཁོར་བ་ལུགས་ནས་ཐོན་བཟུད་སྟོན་ཏེ་མདོ་འདི་འགྲེལ།  །མཉམ་ཉིད་ངོ་བོ་སྤྲོས་བྲལ་ལ།  །འཁྲུལ་དང་མ་འཁྲུལ་ངང་གིས་གནས།  །དང་པོ་གཅིག་ལ་གཉིས་སུ་བསྟན།  །འཁོར་བ་ཡེ་ནས་སངས་རྒྱས་ཏེ།  །སངས་རྒྱས་འཁྲུལ་ནས་འཁོར་བ་ལུགས་ནས་ཐོན།  །དངོས་པོ་འཁྲུལ་པས་རྒྱུ་འབྲས་གཉིས་སུ་མཐོང་།  །མཐོང་བ་དེ་ཡིས་འཁོར་བ་ལུགས་ནས་ཐོན།  །བདེ་བའི་ངང་ལ་བསྐྱལ་བས་ལུགས་སུ་བཟུད།  །བྱང་ཆུབ་ས་ལ་གནས་པས་སངས་རྒྱས་བཙལ་དུ་མེད།  དཔེར་ན་ལྡོག་དང་ཟད་པ་ཤིང་རྟའི་འཁོར་ལོ་འདྲ།  །འཁྲུལ་པ་གཞན་ནས་འོང་པ་མ་ཡིན་ཏེ།  མ་སྤང་གཞི་ལ་ཡུལ་གྱི་གློ་བུར་བྱུང་།  དཔེར་ན་སྤྲིན་དང་གཞའ་ཚོན་ཁུ་རླངས་རྣམས།  །གཞན་ནས་མ་འོངས་ནམ་མཁའི་ངང་ལས་བྱུང་།  །ནམ་མཁའ་མ་སྤངས་འབྱུང་བ་གློ་བུར་ཙམ།  །འཁོར་བ་ལུགས་ནས་ཐོན་པའི་མཚན་ཉིད་འདི་འདྲ་སྟེ།  །དཔེར་ན་ཆུ་གདང་ནོར་བུ་ལྟ་བུ་དེ།  །དྭངས་པའི་འཇམ་ལེན་གནས་པས་སུ།  །དར་གྱི་ཁ་དོག་གང་ལྟར་དྲིལ་མང་ཡང་།  །ནོར་བུ་ཉིད་ཀྱང་དེའི་ཁ་དོག་འགྱུར།  །དེ་ལྟར་སེམས་འཇམ་ལེན་སྐྱོན་གྱིས་[315]རྣམ་པར་བསྒྱུར་བའོ།  །འཁོར་བ་ལུགས་སུ་གནས་ཙམ་ན།  །སེམས་ཀྱི་མཚན་ཉིད་འདི་འདྲ་སྟེ།  །དཔེར་ན་ནོར་བུ་རིན་ཆེན་དེ།  །སྣ་ཚོགས་ཤིང་གསེབ་གནས་ཙམ་ན།  །དེའི་འོད་ནི་ཀུན་ཏུ་གསལ།  །གསལ་བ་དེ་ནི་ཀུན་ཏུ་ཁྱབ།  །ཁྱབ་དང་ངོ་བོ་ཅིར་མ་གྲུབ།  །གཞན་གྱིས་བཅོས་ཤིང་བསྒྱུར་དུ་མེད།  །དེ་ནི་སེམས་ཀྱི་མཚན་ཉིད་དོ།  །འཁྲུལ་པའི་གཞི་༡བཙལ་གང་འཁྲུལ་སངས་རྒྱས་འཁྲུལ།  །འཁྲུལ་པའི་ལུགས་༢བཙལ་གང་འཁྲུལ་དོན་ལས་འཁྲུལ།  །འཁྲུལ་པའི་རྒྱུ་༣བཙལ་གང་གིས་འཁྲུལ་ན་ང་དང་བདག་གིར་འཁྲུལ།  །འཁྲུལ་པའི་དོན་༤ཅི་ལས་འཁྲུལ་ན་བོན་ཉིད་ངང་ལས་འཁྲུལ།  །འཁྲུལ་པའི་འབྲས་བུ་༥ཅི་ཞེ་ན་ཉོན་མོངས་སྡུག་བསྔལ་གཉིས།  །གཉིས་འཁྲུལ་དབང་གིས་འཁོར་བ་ཐམས་ཅད་འབྱུང་བའི་རྒྱུའོ།  །དཔེར་ན་ཐམས་ཅད་རང་ལས་བྱུང་སྟེ་ཤིང་ཁའི་སྲིན་བཞིན་ནོ།  བ༽  །འཁྲུལ་པའི་དབང་གིས་མ་རིག་པ་གཉིས་འབྱུང་སྟོན་ཏེ་མདོ་འདི་འགྲེལ།  །མ་རིག་པ་ནི་དབྱིངས་ལས་བྱུང་།  །མ་རྟོགས་པ་ནི་ཡེ་ཤེས་ཉིད།  །དཔེར་ན་སྦུར་པ་འགྲོ་འདོད་ཀྱང་།  །བལ་དུག་ནང་དུ་ཤུལ་དྲངས་པས།  །སུག་ཐུང་བསྐྱོད་ཅིང་ཕྱིར་ཕྱིར་དམ།  །རྒྱུ་དེ་གང་ལས་བྱུང་ཞེ་ན།  །འཁྲུལ་པའི་རྒྱུ་[316]དེ་གང་ལས་བྱུང་།  །བོན་སྐུ་ཡེ་ནས་ལྷུན་གྲུབ་ལས།  །ལྷན་ཅིག་གནས་པའི་རྒྱུ་རུ་བྱུང་།  །རྒྱུ་དང་འབྲས་བུ་གཉིས་མེད་དེ།  །དཔེར་ན་ནམ་མཁའ་ཁྱབ་བདལ་ལས།  །སྤྲིན་དང་ཁུ་རླངས་བྱུང་བ་ལྟར།  །མཚན་མ་མེད་ལས་མཚན་མའི་ཆོ་འཕྲུལ་བྱུང་།  །བླང་དོར་མེད་ལས་ང་དང་བདག་གིར་བཟུང་།  །བཟུང་འཛིན་དབང་གིས་འཁོར་བའི་སྐྱོན་དུ་གྱུར།  །གཅིག་ལས་བྱེ་བྲག་མང་བའི་སྐྱོན་ཡིན་ཏེ།  །དཔེར་ན་གར་མཁན་ལག་པ་བཞིན།  །དབྱིངས་ན་ཡེ་ཤེས་མེད་པ་མུན་པའི་གཡུང་དྲུང་འདྲ།  །ཡོད་པ་མ་མཐོང་མེད་པ་ཀུན་ཏུ་ཚོལ།  །ཡེ་ཤེས་དབྱིངས་མེད་སྤྲིན་རྗེས་རླུང་ཞུགས་འདྲ།  །ཡོད་པར་མི་གནས་མེད་པའི་བག་ཆགས་གསོག  །མེད་ནས་གར་ཡང་མ་སོང་འཁྲུལ་ནས་སོ་སོར་བྲལ།  །འབྱུང་བ་ཆེན་པོ་འདུས་པའི་དབྱིབས་དང་ཁ་དོག་སྣང་།  །རྟོག་པས་རྐྱེན་བྱས་བག་ཆགས་སྣ་ཚོགས་བསགས།  །ཞེན་ཅིང་ཆགས་པས་འཁོར་བའི་སྐྱོན་དུ་གྱུར།  །དཔེར་ན་ཆུས་གདུང་དབང་པོ་རབ་རིབ་སྨིག་རྒྱུ་སྙོག་པ་འདྲ།  །འཁོར་བ་ལུགས་ནས་ཐོན་པའི་མཚན་མ་ཉིད་དུ་བྱུང་།  །དབྱིངས་ནི་གཏི་མུག་སོང་སྟེ་གཉིད་ཀྱི་རྒྱུ།  །གསལ་བའི་མདངས་ཤོར་ཕྱོགས་ཉལ་ཡེ་ཤེས་འཕྱོ།  དཔེར་ན་ར་རོ་དབང་པོ་མི་གསལ་བཞིན།  །སེམས་ཉིད་[317]སངས་རྒྱས་ཡིན་པར་ངེས་པ་ལ།  །བོན་ཉིད་ཡིན་ཏེ་སྟོང་པར་ཟློག་ཏུ་གཏུབ།  །སེམས་ཉིད་སངས་རྒྱས་ཡིན་ཏེ་སེམས་ཅན་གློ་བུར་རྟོག  །མཐར་ལྟུང་ལྡོག་མི་ལྡོག་གི་གཞི་རྩ་དང་པོ་ནི།  །སེམས་ཉིད་རང་ལ་རང་དཔག་འདའ་མི་སྲིད།  །དཔེར་ན་གཞའ་ཚོན་སྤྲིན་དང་ནམ་མཁའ་ཉིད་བཞིན་ནོ།  །འགྲོ་དྲུག་སངས་རྒྱས་ཡིན་པའི་རྟགས་སུ་ནི།  །མཐོ་དམན་མེད་པར་བྱང་ཆུབ་སེམས་ཡིན་པས།  །བརྟག་ཀྱིན་མི་མཐོང་སངས་རྒྱས་ཉིད་དུ་འདུག  །རྒྱུ་རྐྱེན་མི་དགོས་དངོས་པོ་རང་ཁ་ཡིན།  །སེམས་ལ་ཟད་པ་མེད་པས་སངས་རྒྱས་ཞིང་ཁམས་རྟགས།  །དཔེར་ན་འཛམ་བུ་གསེར་གླིང་ཕྱིན་ཙམ་ན།  །གསེར་ལས་ས་རྡོ་མིང་ཡང་མེད་བཞིན་ནོ།  ཡེ་ཤེས་འཁྲུལ་པའི་ཉོན་མོངས་ཉིད་དུ་འཁྲུལ།  །འཁྲུལ་པའི་ཡུལ་ལས་ཉོན་མོངས་ཉིད་དངོས་འགྱུར།  །ཉོན་མོངས་ཡིད་ནི་ཀུན་ཏུ་བརྟག་པའི་རྒྱུ།  །གཏི་མུག་ཉིད་ནི་ཉོན་མོངས་གཞི་མར་འདུག  །དཔེར་ན་ཉི་ཟླ་ཡེ་ནས་ཁ་དོག་གསལ་བ་ལ།  །ལྕེ་སྤྱང་མིག་ལ་མུན་སྣང་མཐོང་བཞིན་དུ།  །ཡེ་ཤེས་སྒོ་ལྔར་ཡན་པས་ཡུལ་ལ་བཟང་ངན་མཐོང་།  །དེ་བཞིན་ཤེས་པ་ལ་ཡང་བཟང་ངན་བྱུང་།  །ཡུལ་དང་ཤེས་པས་འཁོར་བའི་སྐྱོན་དུ་བྱུང་།  །དཔེར་ན་གྲང་བའི་དབང་གིས་ཆུ་ལ་[318]འཁྱག་པ་ཆགས་བཞིན་ནོ།  །དེ་རྐྱེན་པའི་སྲེད་པ་དང་མའི་ལེན་པ་ལས།  །མི་གཙང་ཁུ་ཁྲག་འདྲེས་པས་ཤ་རུས་གཟུགས་སུ་ཆགས།  །འདུས་བྱས་སྒྱུ་མ་དེ་ལ་རྟག་སྙམ་ནས།  །ང་དང་བདག་ཏུ་བཟུང་བས་འཁོར་བའི་རྐྱེན།  །དཔེར་ན་གྲོག་མའི་སེམས་ཅན་དེས།  །འཁྲུལ་པའི་ཤིང་བུར་བཟུང་ནས་ཕྲ་མོའི་ཚང་ཚོགས་བསྐྱེད་པ་འདྲ་བཞིན་ནོ།  །ལྟོ་རྒྱབ་བུ་ལོན་གཉིས་ཀྱིས་སེམས་ཉིད་སྒོ་ཡང་མནན།  །འདོད་པས་ཆགས་པས་ཆགས་སེམས་སེམས་ལ་བསགས།  །ཆགས་པའི་རྒྱུ་ནི་རྣམ་རྟོག་སྟེ།  །རྣམ་རྟོག་དངོས་ནི་ཡེ་ཤེས་ཉིད།  །ཡེ་ཤེས་འཁྲུལ་པས་མཚན་མ་རྨི་ལམ་བྱུང་།  །དཔེར་ན་སྦྲང་མས་སྦྲང་རྩི་བསགས་པས་ཚང་ཕྱིར་འདུ་བ་བཞིན།  །དུག་གསུམ་ཉིད་ནི་སྐུ་གསུམ་སྟེ།  །སྐུ་གསུམ་ཉིད་ལས་མི་འདའ་དབང་པོ་རྟོགས་པའི་ཚད།  །རྟོག་པའི་དབང་པོ་དུག་གསུམ་རང་ཁ་ཡིན།  །དཔེར་ན་སྡོང་པོ་ལོ་འདབ་ལྟ་བུའོ།  །ཡེ་ཤེས་འཁྲུལ་པའི་རྟགས་སུ་སྒོ་ལྔ་བྱུང་།  །སྲེད་ལེན་ཕུང་པོ་དབང་པོ་སྒོ་ལྔར་གསལ།  །གསལ་བ་དེ་ལ་ཆགས་པས་གཅིག་ལ་སོ་སོར་མཐོང་།  །དཔེར་ན་བུ་རམ་གོང་པོ་གཅིག་ལ་དབང་པོ་ལྔས།  །རང་རེ་ཡུལ་རེར་ཤེས་པ་ཅི་བཞིན་ནོ།  མ༽  །སེམས་ཅན་གནས་སུ་སངས་རྒྱས་གནས་མཛད་[319]པས།  །ལུགས་སུ་འཇུག་པ་ཡིན་ཏེ་ཐུགས་རྗེ་རྟོགས་པའི་མཆོག  །དོན་ལ་འཇུག་པས་ཡང་འཇུག་ཅེས་བྱའོ།  །ཕྱི་ནང་སྒོ་མོ་ཐམས་ཅད་སེམས་ཉིད་རྟོགས་པས་ཕྱེད།  །འཇུག་པའི་སྒོ་ནི་ཐབས་ཀྱིས་ཕྱེ་ཙམ་མོ།  །ཕུང་པོ་ཆ་གློད་ཕྱི་ནང་བསྡུས་ནས་གློད།  དབུགས་ཀྱི་མཐའ་བསྲིང་ཆ་ལ་ཕེབས་པ་དང་།  །སེམས་ཀྱི་ངོས་བཟུང་རིག་པ་ནང་དུ་བརྟག  །བརྟག་པས་བུ་ཆུང་སྐད་ལ་བརྟག་པ་བཞིན།  །རིག་པའི་རྒྱུད་ལ་སེམས་ཉིད་རྒྱུན་དུ་འོང་།  འགྱུ་བ་འདི་ཀ་སྙིང་པོའི་མཚན་ཉིད་ཡིན།  །འགྱུ་བ་བྱའོ་བསམ་པའི་སེམས་མི་བཏང་།  །འགྱུ་བ་དེ་ཉིད་བསམ་པའི་ཆགས་པ་སྤོང་།  །དེ་ཉིད་རང་གི་མཚན་ཉིད་ཀྱང་།  །དབྱིབས་དང་ཁ་དོག་བརྟགས་པས་སུ།  །བར་སྣང་སྟོང་དང་བཅས་པ་བཞིན།  །མཚན་མའི་དངོས་པོ་མི་གནས་ཏེ།  །བྱས་པ་མེད་པར་ངང་ངམ་རང་གིས་སྟོང་།  །སྟོང་པ་སྔོན་དུ་བཙལ་ན་སྟོང་ཡང་འདུ་བྱས་ཡིན།  །སྟོང་ངོ་སྙམ་པའི་ཞེན་པ་རྣམས་སྤངས་ནས།  །ཅི་ལྟ་བུ་ཞིག་འདུག་ཅེས་བརྟགས་པ་ལས།  །བརྟག་རྒྱུ་མི་གནས་མར་མེ་འོད་དང་བཅས་པ་བཞིན།  །སྟོང་པ་ཡང་གསལ་སྟོང་པའི་མཚན་ཉིད་དུ།  །བྱས་པ་མེད་པར་ངང་ངམ་ཤུགས་ཀྱིས་གསལ།  །གསལ་བར་བྱའོ་སྙམ་དུ་སོང་ན་ནི།  [320]གསལ་བ་དག་ཀྱང་འདུས་བྱས་སྐྱོན་དུ་འགྲོ།  །གསལ་ལོ་སྙམ་པའི་སྒོམ་ཆགས་སྤང་བར་བྱའོ།  །ཅི་ལྟ་བུ་ཞིག་འདུག་ཅེས་བརྟགས་པ་ལས།  །ནམ་ལངས་ཁ་དོག་བཞིན་དུ་གསལ་སྟོང་དུས་གཅིག་འདུག  །བྱེད་པ་མེད་པར་རང་གི་མཚན་ཉིད་འཛིན།  །གཉིས་མེད་སྙམ་པའི་ཤེས་པ་བྱུང་ན་རང་གོལ་ལོ།  །བྱའོ་སྙམ་པའི་ཤེས་པ་འགྱུ་ན་ནི།  །མཐའ་གཉིས་བྲལ་ཡང་འདུས་བྱས་སྒྱུ་མར་འགྱུར།  །དེའི་དོན་ལ་མ་ཡེངས་པར་བཞག་པས།  །མཉམ་པར་བཞག་ཅེས་དེ་ལ་བྱ་བ་ཡིན།  །དེའི་ངང་ལས་མི་གཡོ་བ།  །བསམ་གཏན་ཞེས་ནི་བྱ་བ་ཡིན།  །དེའི་གསང་མཚན་བཏགས་པ་ནི།  །ཐིག་ལེ་ཉག་གཅིག་བྱ་བ་ཡིན།  །དེའི་ཡོན་ཏན་བསྟན་པ་ནི།  །རྫོགས་པ་ཆེན་པོ་བྱ་བ་ཡིན།  །དེ་ལྟར་གང་གནས་གར་སྦྱིན་སྦྲང་ཆགས་མཆོགཀ༽  །མཚན་ཉིད་དེ་ལས་མི་འདའ་བའི་བཅོས་ཐབས་བསྟན་པ་འདི་ལྟ་སྟེ།  །རང་རང་གོལ་ས་བརྟགས་པ་ལ།  །བདག་གཞན་ཐམས་ཅད་སེམས་ཉིད་ངང་དུ་བཅོས།  །ཅིས་ཀྱང་མི་ཚུགས་མ་བཅོས་བཅོས་པའི་མཆོགཁ༽  །ཕུང་པོ་གདོས་པར་ཞེན་པས་ཕུང་པོའི་བདུད།  །ཉོན་མོངས་ལྔ་ལ་ཞེན་པས་ཉོན་མོངས་བདུད།  །སྒྱུ་མ་ལོངས་སྤྱོད་ཞེན་པས་ཞེན་པ་ལྷའི་བདུད།  །འཁོར་བ་བདེ་བར་ཞེན་པས་འཆི་[321]བདག་བདུད།  ག༽  །བགྲོད་དོ་སྙམ་པ་སའི་གོལ།  །ལུས་ཀྱིས་མཛད་སྤྱོད་སྤྱོད་པས་གོལ།  །མཚམས་བཅད་སྡོམ་བསྲུང་དམ་ཚིག་གོལ།  །མཐའ་གཉིས་ཕྱོགས་ཆར་ལྟ་བས་གོལ།ང༽  །རྨི་ལམ་བག་ཆགས་ཆེད་བཟུང་སླུ་བས་སླུ།  །རིགས་དྲུག་གཟུགས་སྒྲ་ཆགས་སྡང་ཞེན་པས་སླུ།  །ལྟོ་རྒྱབ་བུ་ལོན་བཟའ་བཏུང་བྲེལ་པས་བསླུ།  །བཟང་བླང་ངན་སྤང་འདྲེན་སྟོན་ཐར་དུས་བསླུ།  ཅ༽  །དངོས་པོ་གཅིག་གི་མཚན་ཉིད་ལ།  །གཉིས་སུ་མཐོང་བས་བྲལ་བ་ཡིན།  །དེ་དག་པས་བཅད་དེ་སྦྱར་བ་ཡིན།ཆ༽  །གཡེང་བས་སྙིང་རླུང་སྐྱེས་པས་ལྟུང་།  །བྱིང་བས་གཉིད་དུ་གྱུར་བས་ལྟུང་།  །རྨུགས་པས་ཤེས་རབ་རླག་འགྱུར་ལྟུང་།ཇ༽  །རང་ལ་རང་སྦས་རང་གིས་མ་བཙལ་ན།  །གཞན་ནས་བཙལ་དུ་མེད་ཅིང་གཞན་གྱིས་ཕན་རྒྱུ་མེད།  །རང་སེམས་བཙལ་བའི་ཐབས་སུ་གཉིས་སུ་ཕྱེ་བ་ཙམ།  །ཤེས་པའི་བབ་ལུགས་ཀྱིས་ནི་བསྟན་པའོ།  །གཉིས་སུ་ཕྱེ་ཡང་ངེས་པར་གཅིག་གིས་ཆོག  །རྟ་རྒྱུག་ཞར་ལ་མེ་ཏོག་ཆད་བཞིན་ནོ།  ཉ༽  །སྦྱང་བའི་རྒྱུ་ནི་རང་སེམས་ངོ་ཤེས་བྱ།  །ཤེས་པ་དེ་ལ་བསྣན་ཅིང་ཤིན་ཏུ་བལྟ།  །དེ་ལྟར་བལྟས་པས་ཡུལ་ཡང་ཞར་ལ་འབྱོང་།  །དཔེར་ན་རི་རབ་གསེར་ལོགས་བྱའི་[322]ཚང་བཅས་པ།  །བྱའི་རང་བཞིན་གསེར་ལས་མེད་བཞིན་དུ།  །མི་དམིགས་སྟོང་པས་ཆགས་པའི་གཞི་མི་གནས།  །མི་གནས་པའི་དོན་ལ་སྤྲོ་མི་བསྐྱེད།  །བདེ་བའི་དོན་ལ་དགའ་བ་བསྐྱེད་པ་ནི།  །སྒོམ་ཆགས་ནད་དུ་འགྱུར་ཏེ་རྟོག་པའི་བསྲན་དུ་འགྲོ།  །བསྟེན་ཐབས་མ་ཤེས་བྱིས་པའི་ལག་པ་ནས།  །བྱེ་ཆུང་ཤོར་ན་སླར་ནས་མི་འཁོར་ལྟར།  །རང་གི་སེམས་དང་རང་དང་འགྲས་པར་མཆིས།  ༈  ཐབས་ཀྱི་བྱེ་བྲག་མང་པོ་ཡང་།  །བཞག་པའི་དངོས་པོ་གཅིག་ལས་མེད།  །གཅིག་པོ་དེ་རུ་ཐིམ་པ་ནི།  །བཅོས་ཐབས་ཞེས་ཀྱི་དེ་ལ་བྱ།  །བྱང་ཆུབ་སྙིང་པོ་ངོས་ཟིན་ན།  །སེམས་ཉིད་ངང་ལས་མ་གཏོགས་པ།  །ཕུང་པོ་དངོས་པོ་བཟུང་དུ་མེད།  །གདོས་བཅས་མཚན་མ་སྤང་ཞིང་སྟོང་།  །དེ་ལ་ཆགས་རྒྱུ་མེད་པས་ཕུང་པོའི་བདུད་དེ་བཅོམ།  །འགྱུ་བ་སྟོང་པར་བྱུང་བ་ནི།  །དབྱིབས་དང་ཁ་དོག་སྒྲ་སྙན་སོགས།  །རྣམ་ཤེས་བརྒྱད་པོ་རོ་གཅིག་ཆགས་རྒྱུ་མེད།  །ལོངས་སྤྱོད་དེ་ལ་ཆགས་ཤིང་ཞེན་པའི་རྒྱུ་མེད་པས།  །ལྷའི་བུའི་བདུད་དེ་དེ་ལྟར་བཅོམས།  །སྟོང་པ་རང་རིག་རང་གསལ་གྱུར་པ་ཡིས།  །མ་རིག་ཉིད་ཀྱང་རིག་པ་ཆེན་པོར་འདུག  །ཉོན་མོངས་ལྔ་ཡང་རང་འབྱུང་ཡེ་ཤེས་གསལ།  །གསལ་བ་དེ་ལ་ཉོན་མོངས་མི་གནས་[323]ཏེ།  །ཀུན་ཀ་ཡེ་ཤེས་ཆེན་པོའི་ངང་དུ་གནས།  །ཉོན་མོངས་བདུད་རྣམས་མ་ལུས་དེ་ལྟར་བཅོམས།  །མཐའ་དང་དབུས་མེད་དེ་ལྟར་ཁྱབ་བདལ་ཆེན་པོ་དང་།  །ཕྱི་དང་ནང་མེད་ཡེ་ཤེས་ཟང་ཐལ་གྱིས།  །འཁོར་བའི་བདར་ཤ་ཆུ་བོ་བཞི་བརྒལ་ནས།  །ཕུང་པོ་མི་ལེན་སྐྱེ་ཤི་རྒྱུན་བཅད་ནས།  །སྐྱེ་ཤི་མེད་པས་འཆི་བདག་བདུད་བཅོམས་སོ།  མཐའ་ལས་འདས་དང་ལྷུན་གྲུབ་ནས།  །གཉིས་མེད་ས་ལ་གནས་པ་ལ།  །མཐའ་གཉིས་མི་འབྱེད་གཅིག་གི་ངང་།  །དེ་ལ་མི་གཡོ་ལྟ་བའི་གོལ་ས་བཅད།  །ཐོག་མར་འགྲོ་བའི་རྣལ་འབྱོར་རྫོགས་པ་ཡིས།  །བགྲོད་སྡོང་གཉིས་སུ་མ་སོང་གཅིག་ཏུ་འདུག  །སའི་སྙིང་པོ་བདེ་བའི་མཆོག  །མ་སོང་ཕྱིན་པས་བདེ་བའི་ངང་།  །བགྲོད་དུ་མེད་པ་གནས་ཀྱི་མཆག  །དེ་ལ་གནས་པས་སའི་གོལ་ས་མེད།  ཏ༽  །སྲུང་དུ་མེད་པའི་དམ་ཚིག་འདི།  །སངས་རྒྱས་ཐུགས་རྗེའི་སྲོག་ཏུ་བཤད།  །དེ་ལྟར་ཕྱོགས་རིས་མེད་པར་བསྲུང་།  །ཡོད་དོ་བསྲུང་བའི་མཚམས་ལས་འདས།  །དེ་ལྟར་གནས་པས་དམ་ཚིག་གོལ་ས་མེད།  །བསྲུང་དུ་མེད་པའི་དམ་ཚིག་འདི།  །གསལ་སྟོང་གཉིས་ཀྱི་ལྟ་བ་ལས།  །མ་བཅོས་ལྷུན་གྲུབ་ཕྲིན་ལས་ཏེ།  དེའི་ངང་ལ་གནས་པ་ནི།  །སེམས་ལ་མ་བཏང་རྒྱན་[324]དུ་སྦྱོང་།  །འཕྲིན་ལས་གོལ་ས་མེད་པ་ཡིན།  །བསྐལ་པ་ཐོག་མ་མེད་པ་ནས།  །སྐྱེ་བ་གྲངས་མེད་བར་དུ་ནི།  །བསགས་པའི་བག་ཆགས་བཟང་ངན་རྣམས།  །བཟང་པར་རྨི་ན་སྤྲོ་བ་མི་བསྐྱེད་དེ།  །ངན་པར་རྨི་ན་སྒྱིད་མི་ལུག  །བཟང་རུང་ངན་རུང་བག་ཆགས་ཏེ།  །བག་ཆགས་དེ་ནི་སྒྱུ་མ་ཡིན།  །སྒྱུ་མ་སྟོང་པར་རྟོགས་པ་ནི།  །བསླུ་བའི་ཚིག་ནི་མི་ཚུགས་སོ།  །བདག་གི་ཐིག་ལེའི་འཁོར་ལོ་ལ།  །རིགས་དྲུག་སྤྲུལ་པ་སྣ་ཚོགས་སྟོན།  །བཟང་པའི་གཟུགས་ལ་ཆགས་མི་བྱ།  །ངན་པའི་གཟུགས་ལ་ཞེ་མི་སྡང་།  །འཇིགས་པའི་གཟུགས་ལ་བག་མི་ཚ།  །སྒྲ་རྣམས་དང་ནི་དེ་བཞིན་ནོ།  །གཟུགས་སྒྲ་དྲི་རོ་ཅི་བྱུང་ཡང་།  །རང་གི་སེམས་བས་བསླུ་བ་མེད།  །དེས་ན་དེ་ཡིས་མི་ཚུགས་སོ།  །ཁམས་ཀྱི་ཟས་ལ་ཞིམ་དང་མི་ཞིམ་དང་།  །རེག་པའི་གོས་ལ་འཇམ་དང་རྩུབ་པ་དང་།  །འདུག་པའི་ས་དང་གནས་ལ་སྐྱིད་སྡུག་ཅི་བྱུང་ཡང་།  །སྒྱུ་མར་ཤེས་ནས་སྟོང་པར་མ་སྐྱོལ་ན།  །ཆགས་སྡང་གཉིས་སུ་སོང་སྟེ་བསླུ་བར་འགྱུར།  །ཆོ་འཕྲུལ་དེ་ལྟར་སྟོན་ཡང་ཆགས་སྡང་བསྐྱེད་མི་བྱ།  །ཐུགས་རྗེའི་སྟོན་པ་ཀུན་ཏུ་བཟང་པོ་དང་།  སྤྲུལ་པའི་སྟོན་པ་གཤེན་རབ་མི་བོ་ནི།  །མང་པོའི་འཁོར་གྱིས་བསྐོར་ནས་བོན་སྟོན་ཡང་།  [325]དགའ་མགུའི་ཚུལ་གྱིས་དད་པ་མི་བསྐྱེད་ཅིང་།  །སྟོང་པའི་ངང་དུ་རང་སེམས་མི་གཡོ་བཞག  །དེ་ལྟར་རྟོགས་ན་བསླུ་བས་མི་ཚུགས་སོ།  ༈  འཁོར་བ་ལུགས་ནས་ཐོན་ཙམ་ན།  །དབྱིངས་དང་ཡེ་ཤེས་བྲལ་བ་སྟེ།  །གཅིག་གི་ངོ་བོར་སྦྱར་བཞག་པས།  །དེ་ནི་སྔོན་གྱི་བག་ཆགས་ཤུགས།  །རང་ལ་རང་ཉིད་བརྟགས་ནས་ཀྱང་།  །གཅིག་ཏུ་འདུག་པའི་མཚན་ཉིད་ནི།  །བག་ཆགས་ཉིང་མཚམས་སྦྱར་བའོ།  །གཅིག་པོ་དེ་ཉིད་ངོ་བོ་ལ།  །རྟོག་མེད་གཅིག་ལ་རྟོགས་བྱེད་གཅིག  །ཡོད་དོ་སྙམ་པ་བྱུང་བ་དེ།  །ངོ་བོ་བཙལ་བས་ཐ་དད་མེད།  །རྟོགས་དང་རྟོགས་བྱེད་གཉིས་མེད་པར།  །གཅིག་པོར་རང་ཡང་མཐའ་དང་བྲལ།  །སོམ་ཉིས་ཉིང་མཚམས་སྦྱར་བ་ཡིན།  །ཕྱིའི་འབྱུང་བ་བེམ་པོ་དང་།  །བདག་གི་སྲེད་ལེན་ཕུང་པོ་གཉིས།  །གཉིས་སུ་ཡོད་དོ་སྙམ་སེམས་ལ།  །རྣལ་འབྱོར་རིག་པའི་རྒྱུན་བཅུག་པས།  །གཉིས་ཀ་སྟོང་པའི་ངང་དུ་འདུག  གཉིས་སུ་མ་སོང་སེམས་སུ་འདུས།  །གླང་ཆེན་སྟོབས་ལ་ཁལ་བཀལ་བས།  །ཁལ་བཅོས་བགྲོད་སར་ཕྱིན་པ་ལྟར།  །གཉིས་དོན་གཅིག་ཏུ་འདུས་པས་ཕུང་པོ་ཉིང་མཚམས་སྦྱར།  །རྣམ་པར་མ་ཞི་སེམས་འཆར་བས།  །དོན་ལ་མི་ཁུག་འཆར་བ་ནི།  །རྒོད་པ་[326]ཡིན་ཏེ་སེམས་འཕྲོ་བ།  །སྤྲིན་གྱི་རྗེས་སུ་རླུང་ཞུགས་འདྲ།  །མཉམ་བཞག་ངང་ལས་ཟློག་པ་ནི།  །སེམས་ཉིད་ཟླ་ལ་ལོན་བཏབ་ཡིན།  །ལོག་དང་འཆར་བའི་རྒྱུ་མེད་པར།  །དོན་གྱི་དབང་དུ་སོང་བ་ནི།  །བྱིང་པ་ཡིན་ཏེ་དོན་མི་གསལ།  །དྲི་མ་ཅན་གྱི་མར་མེ་འདྲ།  །གསལ་བའི་ངང་ལ་ཟློག་པ་ནི།  །སེམས་ཉིད་ཟླ་ལ་ལོན་བཏབ་ཡིན།  །ལོག་དང་འཆར་བའི་རྒྱུ་མེད་པར།  །དོན་མི་གསལ་བར་མོག་གེ་འདུག  །རྨུགས་པ་ཡིན་ཏེ་སེམས་ཞ་བས།  །ཆུ་འཇམ་ནང་དུ་ལག་བཅུག་འདྲ།  །གསལ་བའི་ངང་ལ་ཟློག་པ་ནི།  །སེམས་ཉིད་ཟླ་ལ་ལོན་བཏབ་ཡིན།  །རྒོད་པའི་ལོངས་སྤྱོད་འཆར་བའི་རྒྱུ་མེད་པར།  །དོན་མི་གསལ་བ་རྨུགས་སེ་བ།  །རྒོད་པས་འདོད་ཆགས་རྟོག་པའི་རྒྱུ།  །བྱིང་དང་རྨུགས་པ་གཏི་མུག་རྒྱུ།  །རྒོད་ན་བྱིང་ལ་ཆགས་སུ་གཞུག  །བྱིང་བ་དང་ནི་རྨུགས་པ་ནི།  །ཡེ་ཤེས་ཉིད་དུ་ཆགས་སུ་གཞུགས།  །དེ་ལྟར་ཟློག་པའི་སེམས་དེ་ལ།  །སྤྲུལ་སྐུ་ཐུག་ཕྲད་མན་ངག་ནི།  །རང་གྲི་སོ་མང་འདྲ་བ་སྟེ།  །བག་ཆགས་སྐད་ཅིག་གིས་ཆོད་པ་དང་།  །སེམས་ཀྱི་བྱ་ར་བཞི་བྱ་སྟེ།  །སེམས་དེ་འཁྱར་མི་འཁྱར་མཐོང་བ་དང་།  །སེམས་དགའ་དཔའ་བསྟོད་ཅེས་བྱ་སྟེ།  །རི་དྭགས་རྒྱ་ལ་ཆུད་པ་བཞིན།  །འཁྱར་བ་དེ་ལ་[327]ཟློག་ཙམ་གྱིས།  །སེམས་ཉིད་མ་ལ་སྐྱོལ་བ་དང་།  །རྣམ་རྟོག་ཡེ་ཤེས་སུ་ལྡང་བ་ཞེས་བྱ་སྟེ།  །བྱིང་རྒོད་ཚོར་མ་ཐག་ཏུ་ནི།  །ཡེ་ཤེས་ཟླ་ལ་ལྷན་གྱིས་འགྲོ་བ་དང་།  །གར་སྦྱིན་ཉིད་ལ་སྦྲང་ཆགས་ཞེས་བྱ་སྟེ།  །ཟློག་པ་ཙམ་གྱིས་ལྷན་གྱིས་འགྲོ་བ་ནི།  །ལྟུང་བ་སྒོ་གསུམ་དག་པ་ཞེས་བྱའོ།  །འཇུག་སྒོ་གསུམ་པ་དག་ལ་ནི།  །གཞན་ལ་མ་བསླབ་རང་སར་བརྟགས་པ་ཡིས།  །ཁད་དང་རིམ་གྱིས་སོ་རེ་རྙེད་པ་ནི།  །སོ་རུ་བཙལ་བའི་སེམས་ཉིད་ཞེས་བྱའོ།  །དབང་པོ་དག་པའི་སྒོ་རུ་བསྟན།  །འཇུག་སྒོ་རྣམ་པར་མ་བརྟག་པར།  །ཕྱི་བསྡུས་ནང་གློད་བཞག་ས་ཚོལ།  །སེམས་ནི་གློད་ལ་དབང་པོ་ཡན་དུ་བཏང་།  །ཡུན་དང་ཁད་ཀྱིས་རིག་པ་ནང་དུ་གློད།  །གློད་པས་ཉམས་ལ་རྨི་ལམ་གཡང་ལྷུང་ངམ།  །སྟོང་པ་ཕྱལ་ལེ་ཡུལ་ལ་འདི་ཞེས་བྱ།  །དེ་ལ་གློད་པས་འཕྲེང་ཐག་བཏགས་པ་ཡིས།  །བཏགས་པས་དེ་ལ་ཆགས་སུ་འདོད་པ་ནི།  །མིག་ཀྱང་མི་བཙུམ་ཀད་དེ་བཞག་ལ་ལྟ།  །མ་ཆགས་འགྲོ་ན་མི་བཟུང་ཡན་པར་བཏང་།  །ཡུལ་གྱི་རོ་ལ་གང་དགར་སྤྱོད་དུ་གཞུག  །ཡང་གློད་པ་མེད་པར་ཡུལ་ནས་ལོག་ནས་འོང་།  །འདི་ནི་རིམ་གྱིས་རྫོགས་པའི་དགོངས་པའོ།  སེམས་ཉིད་ལས་ནི་བརྟག་རྒྱུ་གཞན་མེད་དེ།  [328]འཇུག་སྒོ་ཐམས་ཅད་ནང་གི་ཤེས་པ་ཡིན།  །འཇུག་སྒོ་འབྱང་ན་ཤེས་པ་འབྱང་བ་ཡིན།  །རྟུལ་ཞུགས་སྦྱང་རྒྱུ་དེ་ལས་མེད།  །ཤེས་པ་འབྱང་བས་ཡུལ་ཡང་འབྱང་བ་ཡིན།  །དཔེར་ན་རྟ་རྒྱུག་འགྲོ་བས་མེ་ཏོག་ཆད་བཞིན་དུ།  །ཤེས་པ་འབྱང་ན་ཡུལ་ན་སྦྱང་རྒྱུ་མེད།  །དེ་ལ་ཡོན་ཏན་འབྲས་བུ་འབྱུང་འགྱུར་ཡང་།  །དགའ་བའི་སེམས་ཀྱིས་ངོ་བོ་སྙམ་དུ་འགྱུར།  །ཆགས་པའི་སེམས་ཀྱིས་སྒོམ་པའི་ནད་དུ་འགྱུར།  །གཞའ་ཚོན་མཐའ་མ་བཞིན་དུ་རང་སང་རྟོགས།  ཐ༽  །རྣལ་འབྱོར་འཇུག་སྒོ་དང་པོ་ལ།  །སེམས་ཉིད་ཁད་དང་རིམ་གྱིས་བཙལ།  །ཟས་ཀྱི་ཚོད་བཟུང་ལུས་ཀྱི་ཚོད་བཟུང་ལ།  །འཇུག་སྒོ་དང་པོ་མཉམ་བཞག་ཆགས་སུ་འཇུག  །འཇུག་སྒོ་དེ་ལ་ཆགས་སུ་མ་འདོད་ན།  །ཤེས་པ་ཕྱི་རོལ་ཡུལ་ལ་ཡན་པར་བཏང་།  །སླར་འདུས་སེམས་ཀྱི་ཁུག་ལ་བབས་པ་དང་།  །འཇུག་སྒ་དེ་ལ་མཉམ་པར་སེམས་བཞག་སྟེ།  །ཉི་མ་གཅིག་ལ་ཐུན་གསུམ་བཅད་ལ་སྒོམ།  །དེའི་བསམ་གཏན་ཡུན་གྱི་རིང་ཐུང་ནི།  །ཁམས་ཀྱི་ཚོད་དང་སྦྱར་ལ་བྱ།  །ཐུན་དང་ཡུན་ནི་ཇེ་རིང་ཇེ་མང་བརྩེག  །ཏིང་འཛིན་མཐུ་བརྟས་ཙམ་གྱི་བར་དུའོ།  །དབྱིངས་དང་ཡེ་ཤེས་ལྷུན་གྲུབ་ནས།  །མཐར་ཕྱིན་ཞེས་ཀྱི་དེ་ལ་བྱ།  །དེའི་ངང་ལས་སྟོབས་རྫོགས་པས།  [329]བར་དུ་གཅོད་པས་ཆོད་མི་འགྱུར།  །རྒོད་པ་ཞི་བར་གྱུར་པ་ལ།  །འཆོས་པ་ཞེས་ཀྱི་དེ་ལ་བྱའོ།  །གཞན་གྱི་མི་བཅོས་སེམས་ཉིད་ངང་དུ་བསྐྱལ།  །དེ་ལས་མི་ཡེངས་མི་གཡོ་ན།  །མཐུ་བརྟས་མཁའ་འདྲ་བཞག་པའི་མཆོག  །ཞི་དང་གསལ་དང་ཡང་དང་གསུམ།  །བགྲོད་ཅིང་བཙལ་བས་མི་རྙེད་དེ།  །རང་ལ་གནས་པས་རང་ཐབས་ཀྱིས།  །བཙལ་བས་མི་རྙེད་རང་ལ་ཡོད།  །རྟོགས་པ་ཐབས་མཁས་སྟོང་པའི་ངང་།  །ངང་ལ་ངང་བཞག་བཅོས་པའི་མཆོག  ད༽  །མཉམ་བཞག་དེའི་ཡོན་ཏན་ནི།  །བརྗོད་ཀྱིས་མི་ལང་དཔག་གིས་མི་དཔོག་གོ།  །དེ་ཡང་བསྡུ་ན་གཉིས།  །གཉིས་སུ་ཕྱེ་ཡང་དངོས་པོ་གཅིག་ལས་མེད།  །རེས་ཤིག་ཉམས་མྱོང་དབང་གིས་ཕྱེ་བ་ཙམ།  །སེམས་ལ་མཐུ་བརྟས་དངོས་གྲུབ་མཆོག་གི་དྲོད།  །བརྟས་པས་དེ་ལ་ཆགས་མེད་ཀུན་ནས་གྲོལ།  །སྣོད་ཀྱི་དབྱིབས་དང་ཁ་དོག་དང་།  །བཅུད་ཀྱི་སྒྲའི་བྱེ་བྲག་ལ།  །དཔེར་ན་ཐང་གི་སྨིག་རྒྱུ་དང་།  ཆུ་དང་ནེ་གསེང་སྐྲ་ཤད་གཟིངས་པ་ལ།  །བལྟས་པས་ལྟས་སྣང་བུན་ནེ་ལོང་ངེ་ཙམ།  །སྣང་ཡང་ཞེན་མེད་མཐོང་ཡང་འགྱུ་བ་མེད།  །དེ་ལྟར་བྱུང་ན་ཕྱི་ཡི་དྲོད་ཉིད་དེ།  །བདག་གི་གཟུགས་ཀྱི་ཕུང་པོ་ཉིད།  །སྲིན་བལ་འདབ་མ་ཤིང་ལོ་གཟིངས་[330]པ་འདྲ།  །ཡང་ཞིང་སིང་ལ་བདེ་བ་སྙོམས་པ་འོང་།  །བདེ་སྡུག་རྣམ་རྟོག་འགྱུ་བ་དག  །མྱོང་ཚོར་མེད་ན་ནང་དྲོད་ཡིན།  །ནམ་མཁའ་གཡའ་དག་སྒྲིབ་གཡོག་དྲི་མ་བྲལ།  །གསལ་བའི་ངང་སྟེ་སྒྲིབ་གཡོགས་ཅིས་མ་ཆོད།  །སྟོང་པའི་ངང་སྟེ་གཟའ་ཞིང་གཏད་པ་མེད།  །དེ་ལྟ་བུའི་དོན་ལ་མཐུ་བརྟས་གསང་བའི་དྲོད།  །གོང་གི་གཉིས་པོ་དེའི་ཤུགས་ལས་སྐྱེའོ།  །སྒྲ་དང་གཟུགས་སོགས་སྣང་ཡུལ་སྣ་ཚོགས་ལ།  །ཐོས་སོ་མཐོང་ངོ་སྙམ་པའི་ཞེན་པས་བཅིངས་པ་ལ།  །འབད་རྩོལ་ལམ་ནི་བརྩོན་འགྲུས་སམ།  །བྱའོ་སྙམ་པའི་བསམ་སྦྱོར་གྱིས།  །བསམས་ཤིང་བྱས་པ་མ་ཡིན་པར།  །ངང་ངམ་ཤུགས་ཀྱིས་རང་སྣང་ཡང་།  །ཞེན་པ་དེ་ཡིས་མ་བཅིངས་ཤིང་།  །ཐོས་མཐོང་སྣ་ཚོགས་ཅི་བྱུང་ཡང་།  །རང་གི་ངང་ལ་ཞི་བ་ནི།  །ཕྱི་ཉིད་རང་སར་གྲོལ་བའོ།  །ཡ་ཀི་སྤྱི་གཙུག་མན་ཆོད་ནས།  །མ་ཀི་རྐང་མཐིལ་ཡན་ཆད་རྣམས།  །ང་བོ་བདག་གིས་བཅིངས་པ་དེ།  །གདགས་གཞི་ས་དང་ཡུལ་མེད་པས།  །སྤྲོས་དང་བྲལ་བའི་དོན་ཉིད་ནི།  །རང་ལ་རང་གིས་སྟོང་པ་ན།  །གཞན་ནས་མ་བཙལ་རང་ལ་རྙེད།  །ནང་ཉིད་རང་སར་གྲོལ་བའོ།  །རྣམ་པར་རྟོག་པ་སེམས་ཀྱིས་ངོས་བཟུང་བས།  །རྣམ་རྟོག་ངང་ལས་སེམས་ཉིད་[331]རྒྱུན་གྱིས་རྙེད།  །འགྱུ་བ་དེ་ལ་རྣམ་རྟོག་མི་དམིགས་རྟོག་པ་རང་སར་གྲོལ།  །འགྱུ་བ་དེ་ལ་བརྟགས་པས་ངང་གིས་གྲོལ།  །སྟོང་པ་དེ་ལས་འགྱུ་བ་མི་དམིགས་འགྱུ་བ་རང་སར་གྲོལ།  །སྟོང་པ་དེ་ལ་བརྟགས་པས་གསལ་བ་ངང་གིས་ཤར།  །གསལ་བ་དེ་ལ་སྟོང་པ་མི་དམིགས་སྟོང་པ་རང་སར་གྲོལ།  །གསལ་བ་དེ་ལ་བརྟགས་པས་གསལ་སྟོང་གཉིས་སུ་མེད།  །མཐའ་གཉིས་བསྡུས་པས་གསལ་བ་རང་སར་གྲོལ།  །དེ་ལྟ་བུའི་དོན་ལ་གནས་པ་ནི།  །བྱའོ་སྙམ་པའི་སེམས་ཀྱིས་གྲོལ་བ་སྟེ།  །རང་༼ངང་༽ངམ་ཤུགས་ཀྱིས་རང་སར་གྲོལ་བ་ནི།  །གསང་བ་རང་སར་གྲོལ་བ་ཞེས་བྱའོ།  །རྒྱ་མཚོའི་གཏིང་དུ་གསེར་རྡོ་བོར་བ་ལ།  །རྦ་ཡིས་གཡེངས་དང་ཁ་དོག་ལྡོག་པ་དང་།  །རུལ་ཞིང་ཟག་པའི་སྐྱོན་རྣམས་མི་སྲིད་བཞིན།  །རང་སེམས་རང་གིས་རྟོགས་པས་རང་གི་སེམས་ཉིད་དེ།  །འཁོར་བར་འཁོར་ཞིང་རྒྱུ་དྲུག་འཁྱམས་མི་སྲིད།  ༈  །ལྟ་བ་ལྟ་བ་ཞེས་ཀྱི་བྱ་བ་ཡང་།  །སེམས་ལ་སེམས་ཀྱིས་བལྟས་པས་ལྟ་བ་དེ།  །བལྟས་ཀྱང་མཐོང་བ་མེད་པ་ལྟ་བའི་མཆོག  །ཡིད་གཉིས་ཐེ་ཚོམ་མ་ཟ་ལྟ་བའི་གདེང་དང་ལྡན།  །དཔེར་ན་ཤུལ་མཚོན་ལམ་མཁན་མཁས་པ་ཡིས།  །ཕྱོགས་མེད་ཁྲིད་ཀྱང་འདོད་པའི་ས་[332]རྙེད་ལྟར།  །མ་ནོར་ཐབས་ཀྱིས་ཟིན་པའི་ལམ་མཁན་གྱིས།  །དམའ་མོར་སྤྱོད་ཀྱང་སེམས་ཉིད་གྲོགས་སུ་འགྲོ།  །ཆུང་ངུ་བྱས་ཀྱང་དོན་ཉིད་ཆེན་པོར་འགྱུར།  ༈  །སྤྱོད་པ་སྤྱོད་པ་ཞེས་ཀྱི་བྱ་བ་ཡང་།  །སེམས་ལ་སེམས་ཀྱིས་སྤྱོད་པས་སྤྱོད་པའི་མཆོག  །སྟོབས་སུ་གྱུར་པའི་སྤྱོད་པའི་གདིང་དང་ལྡན།  །དཔེར་ན་ནམ་མཁའི་ཁམས་ཀྱི་བྱ་ལམ་ལ།  །ཁྱུང་ཆེན་གཤོག་རྫོགས་རི་རབ་ཁ་ལ་ཐོགས་རྡུགས་མེད།  དེ་བཞིན་མན་ངག་ཐབས་ཀྱིས་ཟིན་པ་ལ།  །མཚན་མའི་བག་ཆགས་སྦྱང་དུ་མེད།  །ས་ལམ་བགྲོད་དུ་མེད་དེ་ལམ་གྱི་མཆོག  །བགྲོད་དུ་མེད་པས་འཇུག་སྒོ་གདེང་དང་ལྡན།  །དཔེར་ན་སྐྱི་བསེར་རླུང་ཆེན་གྱིས།  །ལྗིད་མེད་རྩི་བུར་བྱ་སྒྲོ་དེད་པས་སུ།  །འགག་འགུག་འགྱ་འགྱུ་སྐྱབས་སྐྱིབས་རྣམས་སུ་ཆགས་པ་ལས།  །གཞན་དག་ཐང་ཐེར་རྣམས་སུ་མི་ཆགས་ལྟར།  ན༽  །གདེང་མེད་འོག་མའི་བྱ་བཙལ་གྱིས།  །ཅི་ཙམ་བྱས་ཀྱང་རྒྱུ་འབྲས་ནུས་མཐུ་ཙམ།  །རང་སེམས་ལྟ་བ་མ་རྟོགས་སྐྱོན་ཡིན་ནོ།  །དཔེར་ན་དབང་པོ་འགག་པའི་དམུ་ལོང་གཅིག  །ཤུལ་མཚོན་མེད་པའི་ཐང་དཀྱིལ་བཞག་པ་བཞིན།  །ཤེས་རབ་ཐབས་དང་བྲལ་བའི་དགེ་སྤྱོད་ནི།  །བྱས་དང་ཚི་ཆད་ངལ་བ་དོན་མེད་ཡིན།  །འདུ་བྱེད་སྤྱོད་པས་གྲོགས་སུ་[333]མི་འགྲོ་སྟེ།  །ཐབས་ཆུང་འཇལ་ལེན་མ་འཕྲད་ཆུ་དང་བྱེ་བྲལ་འདྲ།  །རང་སེམས་རང་གིས་རྟོགས་ན་དོན་དམ་ཡིན།  །འདུས་བྱས་སྣ་ཚོགས་སྤྱོད་ཀྱང་བྱང་སེམས་གྲོགས་སུ་འགྲོ།  །དོན་དེ་དང་ལྡན་པ་སྤྱོད་པ་གྲོགས་སུ་ལོན་པ་ཡིན།  །དཔེར་ན་བོང་འཐིང་ཞོན་པས་ས་མཐའ་མི་འཁོར་ལྟར།  །འཇུག་སྒོ་སྔགས་དང་བསམ་གཏན་བརྩོམ།  །བསམ་ཆུང་བུ་ཆུང་སྐྱོར་ཆོག་བཞག་པ་འདྲ།  །བཙལ་ལོ་ཡོད་དོ་བསམ་པའི་སྒོམ་པ་ཡིས།  །ཐབས་དང་བྲལ་བའི་རྟོག་པས་སངས་མི་རྒྱས།  །དཔེར་ན་ཉལ་རུལ་ཕྱི་བ་འདྲ།  །སེམས་ནི་སྟོང་ཁམས་ཀུན་ཏུ་ཐང་མར་བདལ།  །ཁྱུང་ཆེན་ཡན་ལག་འདབ་གཤོག་ཆག་པ་ཡིས།  །རི་རབ་འཁོར་བའི་སྟོབས་དག་ག་ལ་ཡོད།  །རླབས་ཏེ་དཔག་ཀྱང་ཐོ་ཡོར་ལ་ཙམ་སླེབས།  །རང་སེམས་མ་རྟོགས་ཐབས་ཆུང་དམའ་མོ་ཡིས།  །ཅི་ལྟར་འབད་རྩོལ་བྱས་ཀྱང་མི་དང་ལྷ་ལུས་ཙམ།  །འཁོར་བ་མི་སྟོང་བསྐལ་པ་གྲངས་ཀྱིས་འཛིན།པ༽  །དབྱིངས་ཞེས་བྱ་བ་སྟོང་པ་སྟེ།  །སྟོང་པ་དེ་ལ་གནས་པ་ན།  །མཚན་ཉིད་འདི་རྣམས་ལྡན་པ་སྟེ།  །གཡོ་བ་མེད་ཅིང་རྣམ་པར་འཁྲུལ་པ་མེད།  །གཉིས་འཛིན་མེད་ཅིང་རྣམ་པར་རྟོག་པ་མེད།  །ཡོད་ཅེས་གདགས་སུ་མེད་ཅིང་།  །མེད་ཅེས་སྤྲོས་པའི་[334]མཐའ་དང་བྲལ།  །གང་གིས་སྒྲིབ་ཏུ་མེད་ཅིང་བྱང་ཆུབ་གནས་མི་འགྱུར།  །མཐའ་དབུས་མེད་པ་སྟོང་པ་ཉིད་དགུའོ།  །སྤྱོད་པའི་མཚན་ཉིད་དབྱིངས་ལས་གསལ་བ་ཡིན།  །གསལ་བ་ཉིད་ལ་མཚན་ཉིད་དགུ་ཚང་སྟེ།  །དྭངས་དང་བདེ་དང་ཡིད་ཆེས་དང་།  གསལ་དང་འཇམ་དང་རྟོག་པ་མེད།  །མི་གཡོ་བ་དང་ཀུན་ལ་ཁྱབ།  །ཕྱི་ནང་མེད་པ་དང་དགུའོ།  །ལམ་གྱི་མཚན་ཉིད་སེམས་ཀྱི་སྟོབས་ལ་ཟེར།  །བྱ་སྤྱོད་ཐམས་ཅད་སེམས་ཀྱི་ངང་དུ་སྐྱོལ།  །རྣམ་རྟོག་མེད་པའི་ལྟ་བ་དང་།  །ཐབས་ཀྱིས་མ་ཆགས་སྤྱོད་པ་དང་།  །གཡོ་རྩོལ་མེད་པའི་དགོངས་པ་དང་།  །བགྲོད་དུ་མེད་པའི་ལམ་ཉིད་དང་།  །བྱུང་ཚོར་མེད་པའི་བཟོད་པ་དང་།  །མི་དམིགས་པའི་གནས་ཉིད་དང་།  །སྤང་ཐོབ་མེད་པའི་ས་དག་དང་།  །རྒྱུ་འབྲས་མེད་པའི་འབྲས་བུ་དང་།  །འགྱུར་ལྡོག་མེད་པའི་སྙིང་པོ་དང་དགུའོ།  །དེ་རྣམས་རྗེས་ཐོབ་དུས་སུ་འཇུག  །མཉམ་པར་བཞག་པའི་དུས་དེ་རུ།  །རང་འབྱུང་ཡེ་ཤེས་ཁོ་ནའོ།ཕ༽  །ཐེག་ཆེན་འདིའི་ལྟ་སྤྱོད་འཇུག་སྒོ་དང་།  །ཐབས་དང་ཤེས་རབ་ཁྱད་པར་མན་ངག་དྲུག་མཐོང་ན།  །ཐེག་པ་གཞན་མ་རྣམས་ནི་སྤྲེལ་འདྲའི་ལུང་།  །རྡོ་ལས་གསེར་དུ་བསྒྲུབ་འདོད་ཅི་བཞིན་ནོ།  །རྫོགས་ཆེན་ཐེག་པ་ཆེན་པོ་[335]འདིའི་མན་ངག་ནི།  །བྱ་ཁྱུང་གི་མན་ངག་ཅེས་བྱ་སྟེ།  །བག་ཆགས་ཐམས་ཅད་དུས་གཅིག་ལ་འབྱང་པའི་མན་ངག་དང་།  །ཁྱུང་སྒོང་ལྟ་བུའི་མན་ངག་ཅེས་བྱ་སྟེ།  །རྟོགས་མ་ཐག་ཏུ་འཁོར་བའི་གནས་ནས་སངས་རྒྱས་པ་དང་།  །སེང་གེ་ལྟ་བུའི་མན་ངག་ཅེས་བྱ་སྟེ།  །འཁོར་བ་ལ་ཉམས་མི་ང་བར་ས་ཐོབ་པ་དང་།  །སེང་གེའི་མིག་ལྟ་བུའི་མན་ངག་ཅེས་བྱ་སྟེ།  །དོན་གྱི་སྐད་ཅིག་མ་གཅིག་ལ་བོན་ཉིད་གཟིགས་པ་དང་།  །བྱ་ཐེ་བ་ཚང་དུ་འཛུལ་བའི་མན་ངག་ཅེས་བྱ་སྟེ།  །ཉོན་མོངས་ལ་གཉེན་པོ་ཐོག་རྡུགས་མེད་པ་དང་།  །ཤེལ་གྱི་ཐིགས་པ་ལྟ་བུའི་མན་ངག་ཅེས་བྱ་སྟེ།  །ཚིག་གི་ཐ་སྙད་ཀྱི་རྣམ་པ་ཐམས་ཅད།  །དོན་གཅིག་གི་ཐོག་ཏུ་འབབ་པ་དང་།  །སྐྱི་བསེར་ལྟ་བུའི་མན་ངག་ཅེས་བྱ་སྟེ།  །བག་ཆགས་ཐམས་དུས་གཅིག་ཏུ་ཕྱག་པ་དང་།  །ཆུ་བོ་ལྟ་བུའི་མན་ངག་ཅེས་བྱ་སྟེ།  །ཀུན་ཏུ་བཟང་པོའི་རོལ་པ་ལ།  རྒྱུན་མི་འཆད་པར་གནས་པ་དང་།  །ཆེ་བའི་ཡོན་ཏན་བསམ་གྱིས་མི་ཁྱབ།  །བརྗོད་ཀྱིས་མི་ལང་དཔག་གིས་མི་དཔོག་གོ  །ཡང་རྫོགས་པ་ཆེན་པོ་འདིའི་ལུང་འདི་ལ།  །མན་ངག་ཆེན་པོ་དྲུག་གཏན་ལ་ཕབ་སྟེ་བསྟན་ཏོ།  །བདག་གིས་བདག་རྟོགས་པའི་མན་ངག་ནི།  །སྐྱེས་བུ་མིག་བཏོན་པ་ལྟ་བུ་དང་།  [336]ཡེ་ཤེས་ངེས་བཟུང་གི་མན་ངག་ནི།  །མཁར་གཞོང་དུ་རུ་སྦལ་བཅུག་པ་ལྟ་བུ་དང་།  །ཡེ་ཤེས་སྤྱི་བླུགས་ཀྱི་མན་ངག་བྱ་བ་སྟེ།  མེ་ལོང་ལ་ཉི་མ་ཤར་བ་ལྟ་བུ་དང་།  །སྣ་ཚོགས་ལྷུག་པ་ལྟ་བུའི་མན་ངག་ནི།  །སྐྱེས་བུ་ནད་ཀྱིས་ཟིན་པ་ལྟ་བུ་དང་།  །སྤྲུལ་སྐུ་ཐུག་འཕྲད་ཀྱི་མན་ངག་ནི།  །རལ་གྲི་ཁ་མང་ལྟ་བུའོ།  །གདམས་ངག་གི་གནད་བསྟན་པའོ།  །མདོ་འགྲེལ་གསལ་བའི་སྒྲོན་མ་རྣམ་གྲངས་སོ་སོའི་བྱེ་བྲག་མན་ངག་རྒྱས་པར་བཤད་པ་རྫོགས་སོ༎  །།  སརྦ་མང་ག་ལཾ༎  བཀྲ་ཤིས་པར་ཤོག།  ༎  བལ་ཡུལ་ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས༎  ༢༠༠༢  ༥  ༡༣  
[337] ཏ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་ལྟ་བ་སྤྱི་གཅོད་ཀྱི་མཉམ་བཞག་སྒོམ་པའི་ལག་ལེན་བཞུགས་སོ༎[338]༄༅།  །ཀུན་ཏུ་བཟང་པོ་རང་རིག་མཉམ་པར་གནས་ལ་ཕྱག་འཚལ་ལོ།།  །མཉམ་བཞག་ལྟ་བ་སྤྱི་གཅོད་རྣམ་གཉིས་ལས།  །སྐལ་ལྡན་གཞི་ནས་ལམ་ལ་འཁྲིད་པའི་ཕྱིར།  །རྒྱལ་བ་དགོངས་རྒྱུད་དགུའི་ཐུགས་ཀྱི་བཅུད།  །གང་ཟག་ཉི་ཤུ་རྩ་བཞིའི་མན་ངག་དྲིལ་བ།  །མཉམ་བཞག་སྒོམ་པའི་ལག་ལེན་བསྟན་པ་ནི།  །བརྒྱུད་པ་བཞི་དང་ལྡན་པའི་བླ་མ་ཡིས།  །དད་བརྩོན་ཤེས་རབ་སྙིང་རྗེ་ལྡན།  །ལྷ་དང་བླ་མ་སྤྱི་བོར་བཀུར།  །ཁོང་ཡངས་ཁ་དམ་ཟུངས་ཐུབ་ཅིང་།  །བློ་བརྟན་མི་འགྱུར་མ་སང་གེའི་བུ།  །སྣོད་དང་ལྡན་པའི་སློབ་བུ་ལ།  །ཐུགས་བཅུད་གདམས་ངག་རྫོགས་པར་བསྟན།  [339]དབེན་པའི་གནས་སུ་མཐུན་རྐྱེན་འཛོམས་པར་བྱ།  །འབྱུང་བའི་ཆ་དང་ཟས་ཀྱི་བསིལ་དྲོད་སྙོམས།  །ཕྱི་ནང་འགྲུལ་བསྐྱུང་བསམ་གཏན་ཚེར་མ་སྤོང་།  །སྔོན་འགྲོ་ཕྱི་ནང་ཡུལ་དང་ཤེས་པ་སྦྱང་།  །དང་པོ་སྣང་བ་ཡུལ་ལ་སྦྱང་པ་ནི།  །མི་ལུས་ཐོབ་པར་དཀའ་བའི་དོན་ལ་བསམ།  །ཐོབ་པ་ཆུད་མི་གསན་ཞིང་དོན་ལ་འཇུག  །དལ་འབྱོར་མི་རྟག་ངེས་པར་འཆི་བ་རྒྱུད་ལ་བསམ།  །འཇིག་རྟེན་འཁྲུལ་སྣང་སྒྱུ་མ་འདིས།  །བསླུ་བར་ངེས་པས་འཁྲི་བ་བཅད།  །འཇིག་རྟེན་བྱ་བྱེད་རྒྱབ་ཏུ་བསྐྱུར།  །འཁོར་བའི་ལས་ལ་ཞེན་པ་ཟློག  །རིགས་དྲུག་འཁོར་བའི་སྡུག་བསྔལ་ཡང་།  །རང་[340]གི་སྟེང་དུ་ཡོང་ངེས་པས།  །རྒྱུད་ལ་བསམ་ཞིང་ངེས་ཤེས་བསྐྱེད།  །རིགས་དྲུག་ཕ་མ་བུ་གཉེན་ལ།  །བདག་ཕྱོགས་མེད་པའི་སྙིང་རྗེ་བསྐྱེད།  །ལེ་ལོའི་དགྲ་གཞོམ་བརྩོན་འགྲུས་རྟ་ལ་བསྐྱོན།  །དད་པའི་སྟོབས་བསྐྱེད་ཐར་པའི་ལམ་ལ་འཇུག  །གཉིས་པ་ནང་གི་ཤེས་པ་སྦྱང་པ་ནི།  །བྱང་ཆུབ་མཆོག་ཏུ་སེམས་བསྐྱེད་དེ།  །མ་རིག་འཁྲུལ་པའི་སེམས་ཅན་ལ།  །སྙིང་རྗེ་བྱམས་དགའ་བཏང་སྙོམས་སོགས།  །ཚད་མེད་སྙིང་རྗེ་བཞི་ལྡན་སྒོམ།  །ཕྱི་ནང་གསང་གསུམ་ཡང་གསང་གི  །སྐྱབས་གནས་བླ་མ་བདེར་གཤེགས་ལ།  །རྩེ་གཅིག་གདུང་བས་སྐྱབས་སུ་འགྲོ།  །ཉོན་མོངས་སྡིག་སྒྲིབ་[341]སྦྱང་བའི་ཕྱིར།  །བསོད་ནམས་ཚོགས་ནི་བསགས་པར་བྱ།  །རབ་ཀྱིས་འཁོར་གསུམ་སྤོང་དག་བྱ།  །འབྲིང་གིས་ཚོགས་མཆོད་རྒྱ་ཆེན་གྱིས།  །བདེར་གཤེགས་མཁའ་འགྲོ་བོན་སྐྱོང་མཆོད།  །བར་ཆོད་ཞི་བའི་གསོལ་བ་གདབ།  །དཔན་གསས་བླ་མ་མཉེས་པར་བྱ།  །ཐ་མ་མཎྜལ་རྣམ་པ་བཞི།  །དུས་གསུམ་དུས་བཞིར་འབུལ་བར་བྱ།  སྒྲིབ་པ་སྦྱང་པའི་རིམ་པ་ནི།  །མཆོད་སྦྱིན་ལན་ཆགས་གཏོར་མ་ཡིས།  །རིགས་དྲུག་ལན་ཆགས་སྡིག་སྒྲིབ་སྦྱང་།  །ཚ་ཚྭ་ཆབ་གཏོར་ཉེ་འདོན་དང་།  །ཕྱག་བསྐོར་བྱ་ཞིང་ལུས་སྒྲིབ་སྦྱང་།  །སྐྱབས་འགྲོ་སྙིང་པོ་བཟླ་བརྗོད་ཀྱིས།  །ངག་གི་[342]སྒྲིབ་པ་སྦྱང་པར་བྱ།  །ཀུན་བཟང་ཐུགས་རྗེའི་འོད་ཟེར་གྱིས།  རིགས་དྲུག་དུག་ལྔའི་ས་བོན་བཅོམ།  །ཨ་དཀར་འོད་ཟེར་འཕྲོ་འདུ་ཡིས།  །དུག་ལྔ་ཡིད་ཀྱི་སྒྲིབ་པ་སྦྱང་།  དེ་ལྟར་སྔོན་འགྲོ་རྫོགས་པ་དང་།  །མཚན་མའི་རྫས་ལ་སེམས་བཟུང་སྟེ།  །སྐུ་གསུང་ཐུགས་ཀྱི་མཚན་མ་གསུམ།  །སྐུ་ནི་ལུས་ཚད་ཚོན་གང་པ།  །དམིགས་པ་རིམ་གྱིས་སྤོས་ལ་གཏད།  །གཡུང་དྲུང་ཨ་དཀར་གསལ་ལ་དོད།  །འདོམས་གང་གང་བདེའི་ཐད་དུ་བཞག  །ལུས་ནི་མཉམ་བཞག་ལྔ་ལྡན་བཅའ།  །ལུས་ཀྱི་གནད་དྲུག་དབང་པོའི་གནད་ལྔ་བསྟན།  །སྐྱིལ་ཀྲུང་བཅའ་བ་རྐང་པའི་གནད་དང་གཅིག  །མདའ་སྙུག་ལྟར་བསྲང་པ་ཚིགས་པའི་གནད་དང་གཉིས།  །སྟོད་དཔང་བསྟོད་པ་རྐེད་པའི་གནད་དང་གསུམ།  །ལག་པ་གཉིས་ཡར་བཏེག་སྟེ།  །རོ་སྟོད་སང་ངེར་གསེང་བ་བྱང་ཁོག་གི་གནད་དང་བཞི།  །ཕྱག་མཉམ་པར་བཞག་པ་ལག་པའི་གནད་དང་ལྔ།  །མགྲིན་པ་ལྕགས་ཀྱུ་ལྟར་བཀུག་པ་སྐེ་འཇིང་གི་གནད་དང་དྲུག་གོ  །ལྗགས་ཡ་རྐན་ལ་མ་རེག་པ་ལྕེའི་གནད་དང་གཅིག  །སྤྱན་ཀྱི་རྫི་མ་མ་སྤྲད་པ་མིག་གི་གནད་དང་གཉིས།  །ཤངས་ལས་རླུང་འཕྲ་ལ་སྙོམས་པར་བྱ་བ་སྣའི་གནད་དང་གསུམ།  །སྙན་སྒྲ་ཕྱིར་མི་འབྲེང་པ་རྣ་བའི་གནད་[343]དང་བཞི།  །ཁ་སོ་རང་ལུགས་སུ་བཞག་པ་སོ་དང་མཆུའི་གནད་དང་ལྔའོ།  །ངག་ནི་སྨྲ་བརྗོད་བྲལ་བར་བྱ།  །ཡིད་ནི་དུས་གསུམ་ཡེངས་མེད་དུ།  །རྗེས་མི་གཅོད་ཅིང་སྔོན་མི་བསུ།  །ད་ལྟ་ཉིད་དུ་བསམ་མི་བྱ།  །ཐེ་ཚོམ་མེད་པར་དྲག་ཏུ་གཏད།  །རྟོག་མེད་གཡོ་མེད་ཡེངས་མེད་དུ།  །ཐང་ལྷོད་མེད་པར་པྲེང་ངེར་གཏད།  །ཐུན་ཚད་ཁམས་ཀྱི་ཚོད་དང་སྦྱར།  །ཅུང་ཞིག་གོམས་པར་གྱུར་པ་ན།  །ཆེད་དུ་སྒྲིམ་ཡང་མི་དགོས་ཏེ།  །ངང་ལ་ཅུང་ཟད་གནས་པ་དང་།  །སེམས་ནི་ཟིན་རྟགས་སྣ་ཚོགས་འབྱུང་།  །དེ་དུས་གློད་ཅིང་ཁད་ཀྱིས་ཁྲིད།  །སེམས་ཀྱི་བཟུང་ཐབས་བསྟན་པའོ།  །གནས་ལུགས་དོན་གྱི་ལྟ་བ་ལ།  །མཚན་མེད་དོན་ལ་བཞག་ཐབས་རྣམ་པ་གསུམ།  །རིག་པ་གཞན་དུ་མི་གཡོ་བར་བྱ་སྟེ།  །བྱ་ཐེ་བ་ཚང་དུ་འཛུལ་བ་ལྟར་བཞག  །བྱ་རྩོལ་དང་བྲལ་བ་སྐྱེས་བུ་བྱ་བ་ཟིན་པ་ལྟར་བཞག  །མ་བཅོས་ལྷུག་པ་བུ་ཆུང་ཅོག་ལ་བཞག་པ་ལྟར་བཞག  །དཔེ་ནི་གར་སྤྱིན་སྦྲང་ཆགས་འདྲ།  །རྟེན་ནི་གང་ཟག་རྣམ་གསུམ་ལ།  །བློ་དང་འཚམས་པའི་ངོ་སྤྲོད་བསྟན།  །བྱིང་རྨུགས་སྐྱོན་གྱི་བཅོས་ཐབས་ནི།  །རིག་པ་གཟེངས་བསྟོད་ངར་ཡང་བསྐྱེད།  །མཐོ་སར་སྒོམ་ཞིང་མཁའ་ལ་གཏད།  །སྤོ་ལ་དར་[344]ཕྱར་བཞིན་དུ་བཅོས།  །རྣམ་རྟོག་འཕྲོ་རྒོད་མང་པ་ལ།  །རུས་སྦལ་མཁར་གཞོང་བཞག་ལྟར་བཅོས།  །ཁྱིམ་སྟོང་རྐུན་མོ་ཞུགས་ལྟར་བཅོས།  །དུག་ལ་སྨན་གྱིས་བསྒྱུར་ལྟར་བཅོས།  །དཔེ་ནི་བྱི་ཤོ་གར་མའི་བཟོ།  །མ་བཅོས་པ་ནི་བཅོས་པའི་མཆོག  སེམས་ཀྱི་བཙའ་ཐབས་བསྟན་པ་ནི།  །རྒྱལ་པོའི་བཙུན་མོ་ལྟ་བུར་བཙའ།  །དམུ་རྒོད་རྟ་འདུལ་བཞིན་དུ་བཙའ།  །ཡིད་བཞིན་ནོར་བུ་བཞིན་དུ་བཙའ།  །ཤེས་བཞིན་བྱ་རས་སོད་བར་བྱ།  །དེ་ནི་སེམས་ཀྱི་བཙའ་ཐབས་སོ།  །ངང་པའི་རྒྱལ་པོ་ཆུ་འབྱེད་བཞིན།  །སེམས་ཉིད་ངང་དུ་གདར་ཤ་བཅད།  །སྒེག་མོས་མེ་ལོང་ལྟ་བ་དང་།  །ཤེལ་སྒོང་བྱི་དོར་བྱས་པ་བཞིན།  །སེམས་ཉིད་ངང་དུ་གདར་ཤ་བཅད།  །བཅད་པས་བོན་སེམས་གཅིག་ཏུ་རྟོགས།  །སྤྱོད་པ་རང་ཤར་ཤུགས་འབྱུང་ངང་ཉིད་དུ།  །གྱད་ཀྱིས་གཞུ་བདུད་རྒྱུད་བཞིན་དུ།  །ཐང་ལྷོད་མེད་པར་སྤྱོད་པ་ནི།  །དཔེ་ནི་ཆུ་ལ་ཉ་འཕྱོ་འདྲ།  །འབྲས་བུ་ཙན་དན་ལོ་འབྲས་འདྲ།  །གསེར་གླིང་ཕྱིན་པ་ཇི་བཞིན་ནོ།  །ལྷུན་གྲུབ་རེ་དོགས་བྲལ་བ་ཡིན།  །དགོས་འདོད་འབྱུང་བའི་ནོར་བུ་ཡིན།  །དཔེ་ནི་མཁའ་ལ་ཉི་ཤར་འདྲ།  །དེ་དུས་གདེང་ཚད་འདི་ལྟར་འབྱུང་།  །ཐོགས་རྡུགས་མེད་པ་ཐོག་དང་འདྲ།  །ཉོན་མོངས་ཟིལ་གནོན་[345]སེང་གེ་འདྲ།  །ཉམས་ང་མེད་པ་ཁྱུང་ལྡིང་འདྲ།  །གསལ་ལ་དྭངས་པ་ནམ་མཁའི་དཔེ།  །དྲོད་ཚད་རྟགས་ནི་འདི་ལྟར་འབྱུང་།  །ལུས་ནི་ཡང་བ་ཤིང་བལ་འདྲ།  །དབུགས་ནི་རྒྱུ་བ་མི་ཚོར་ཞིང་།  །ཉམས་དགའ་ཁམས་བདེ་རིག་པ་གསལ།  །མི་གཡོ་མི་འགྱུར་རི་རྒྱལ་འདྲ།  །མུན་ཁུང་སྒྲོན་མེ་བཏེགས་པ་བཞིན།  །གསལ་ལ་སྒྲིབ་གཡོགས་མེད་པ་འབྱུང་།  །རྒྱ་མཚོ་ལྟ་བུར་ཁ་གཏིང་མེད།  །ནམ་མཁར་མདུང་བསྐོར་ཡངས་དོག་མེད།  །ལྷང་ངེ་ལྷན་ནེར་གནས་པ་དག  །ཉམས་ཀྱི་སྣང་བ་སྣ་ཚོགས་འཆར།  །ལྷག་མཐོང་རིག་པ་ངོ་སྤྲོད་པས།  །བོན་ཉིད་ངང་དུ་སེམས་ཉིད་གྲོལ།  །ལྷུན་གྲུབ་ལྟ་བས་ཐག་བཅད་དེ།  །འུབས་ཆུབ་ཆེན་པོར་ལ་ཟླའོ།  །དེ་ལྟར་རྟོགས་པའི་གང་ཟག་ལ།  །ལུས་སེམས་བེམ་རིག་བྲལ་བའི་ཚེ།  །སེམས་ནི་སྐྱེ་མེད་རང་ས་ཟིན།  །སྣང་བ་སྐུ་གསུམ་རྩལ་དུ་ཤར།  །དུག་ལྔ་ཡེ་ཤེས་ལྔ་རུ་གྲོལ།  །ཉོན་མོངས་སངས་ནས་ཡེ་ཤེས་རྒྱས།  །ཁྱུང་དང་སེང་གེའི་བུ་བཞིན་དུ།  །ལུས་རྒྱ་ཞིག་ནས་མངོན་སངས་རྒྱས།  །རྟོགས་པ་མངོན་གྱུར་སངས་རྒྱས་སོ།  ཞེས་གསུངས་སོ།  ས་མ་ཡ༎  ༈  །ཀུན་ཏུ་བཟང་པོ་རང་རིག་མཉམ་ཉིད་ངང་ལ་ཕྱག་འཚལ་ལོ།  །རིགས་ཀྱི་བུ་གདེང་དང་མི་[346]ལྡན་མ་རྟོགས་བློ་ཞེན་རྣམས།  །ངེས་པར་འདྲིས་ཤིང་ཡོངས་སུ་གྲོལ་བྱའི་ཕྱིར།  །གཞི་ནས་བསླབ་པ་མན་ངག་ཟབ་མོའི་དོན།  བདེར་གཤེགས་དགོངས་རྒྱུད་དགུའི་ཐུགས་ཀྱི་བཅུད།  །ཉི་ཤུ་རྩ་བཞི་ཉམས་ཀྱི་མན་ངག་བཤད།  །སྐལ་ལྡན་བློའི་འབེན་ལ་ཕོག་པར་ཤོག  ས་མ་ཡ།  །སྣང་སྲིད་འཁོར་འདས་བོན་རྣམས་ཀུན།  །ཐམས་ཅད་བྱང་ཆུབ་སེམས་སུ་རྫོགས།  །ཡེ་ནས་སེམས་ཉིད་མཉམ་པར་གནས།  །རང་འབྱུང་ཡེ་ཤེས་རང་གསལ་ཡིན།  །དངོས་དང་རྣམ་པར་སྣང་བ་རྣམས།  །རིག་པ་ཕྱི་ནང་ཟང་ཐལ་ཡིན།  །གསལ་ལ་མ་སྒྲིབས་ཐོག་མཐའ་མེད།  །མ་བཅོས་མ་བསླད་སྟོང་ཉིད་ལ།  །གསལ་ཆ་རིག་ཆ་མ་འགགས་པ།  །གསལ་སྟོང་ནམ་མཁའི་རང་བཞིན་ཅན།  །མཐའ་དབུས་མེད་པའི་བདེ་ཆེན་པོ།  །བོན་ཉིད་བདེ་ཆེན་ཀློང་ཡངས་ཏེ།  །སེམས་ཉིད་སྟོང་པའི་ཡེ་ཤེས་ནི།  །རྒྱུ་ཡིས་མ་བསྐྱེད་རང་འབྱུང་ཡིན།  །རྐྱེན་གྱིས་མ་བསླད་ཟང་ཐལ་ཡིན།  །བྱེད་པས་མ་བཅོས་སོ་མ་ཡིན།  །ཡེ་ནས་གནས་པས་ལྷུག་པ་ཡིན།  །བསྟན་དུ་མེད་པས་སྐྱེ་མེད་ཡིན།  །འདི་དོན་རང་སེམས་རིག་པ་འདི།  །གཞན་དུ་མི་བཙལ་རང་ལ་གསལ།  །ཐོག་མཐའ་མི་གནས་འདུ་འབྲལ་མེད།  །ཀུན་གྱིས་མི་རིག་ཐིག་ལེ་ཆེ།  [347]ཞེས་གསུངས་སོ།  ས་མ་ཡ།  དེའི་ངང་ལ་བཞག་པའི་ཐབས།  །གཞན་དུ་མི་བཙལ་རང་ལ་བཙལ།  །སྒོམ་མེད་ངང་ལས་ཡེངས་མེད་དུ།  །ལུས་ནི་ཁོང་གློད་བག་ཡངས་སུ།  །ཤེས་པ་རང་མདངས་སོ་མར་བཞག  །དབུགས་ནི་འཕྲ་རིང་སྙོམས་པར་དབྱུང་།  །ཤེས་པ་མི་སྒྲིབ་མི་བསྡམ་ཞིང་།  །མི་བསྡུ་མི་གནན་རང་བབས་སུ།  །གྱི་ན་སོ་མ་ལྷུག་པར་བཞག  །བོན་སྐུ་བདེ་བ་ཆེན་པོ་ལ།  །ཡུལ་དུ་མི་བཟུང་བརྟེན་མི་བཅའ།  །ཆེད་དུ་གང་ཡང་མི་བསྒྲུབ་ཅིང་།  །ཤུགས་འཆར་གང་ཡང་དགག་མི་བྱ།  །དོན་དུ་ཅི་ཡང་མི་གཉེར་ལ།  །རྩོལ་བས་ནན་གྱིས་ཆེད་མི་གཏད།  །གསལ་ལ་རྟོག་པ་མེད་བཞིན་དུ།  །མི་རྟོག་མི་བཅའ་རང་ལུགས་བཞག  །ཡུལ་གྱི་སྐྱེ་མཆེད་སྣ་ཚོགས་དང་།  །ཡང་ཡང་འཁྲུལ་པའི་ཉོན་མོངས་ལ།  །འཛིན་སེམས་ནང་ནས་མི་བཅའ་ཞིང་།  །བཟུང་ཡུལ་ཕྱི་ནས་མི་བཀག་གོ  །སྐྱོན་ཡོན་གཉིས་སུ་མི་ལྟ་ཞིང་།  །དགག་སྒྲུབ་མེད་པའི་ངང་ལ་བཞག  །རང་བཞིན་མ་བཅོས་དེ་ཉིད་ལ།  །རང་གསལ་ཆེན་པོ་རང་ལ་འཆར།  །འཁྲུལ་པའི་ཉོན་མོངས་རྣམ་རྟོག་གི།  །མཚན་མ་སྣ་ཚོགས་ཅི་བྱུང་ཡང་།  །དགག་སྤང་མི་བྱ་རྗེས་མི་འཇུག  །མི་ཆགས་རང་བཞིན་རང་ཡལ་བཞག  །ངོ་བོ་བོན་ཉིད་རང་[348]གསལ་བའོ།  ས་མ་ཡ༎  ༈  །དེ་ལྟར་མཉམ་པར་བཞག་པའི་ཚེ།  །འཕྲོ་རྒོད་དང་ནི་བྱིང་རྨུགས་དང་།  །སྐྱོན་གྱི་རྣམ་པ་གཉིས་བྱུང་ན།  །འཕྲོ་རྒོད་སྐྱོན་གྱི་བཅོས་ཐབས་ནི།  །ཤེས་པ་རྟ་རྒོད་སྲབ་ཡན་བཞིན།  །ཡུལ་ལ་སྐྱེ་མཆེད་འཕྲོ་རྒོད་ཅིང་།  །རྣམ་རྟོག་ཐ་དད་སྐྱེ་འགྱུར་ན།  །ཆེད་དུ་མ་བཀག་མི་བླང་ཞིང་།  མི་བསུ་རྗེས་སུ་མི་འབྲེང་པར།  །འཕྲོ་རྒོད་བཏང་ལ་སོ་མར་འདུག  །ཤེས་བཞིན་ཡིད་ཀྱི་བྱ་ར་བཏང་།  །ཇི་ལྟར་མཆེད་པ་བདེ་ཆེན་དབྱིངས།  །བཞག་པས་རང་ལོག་རང་ཞི་འོང་།  །དེ་ནི་འཕྲོ་རྒོད་བཅོས་ཐབས་སོ།  །བྱིང་རྨུགས་སྐྱོན་གྱི་བཅོས་ཐབས་ནི།  །དམུ་ལོང་རྒྱ་མཚོར་བྱིང་པ་བཞིན།  །ཤེས་པའི་ཚོགས་དྲུག་མུན་འཐིབ་ཅིང་།  །རྨུགས་ཤིང་བྱིང་པར་གྱུར་པ་ནི།  །ཕྱི་འགགས་ནང་འདུས་མཐོང་ཐོས་མེད།  །ཡིད་ལ་སྡུག་པོས་ནོན་པ་བཞིན།  །དེ་ལ་ཤེས་པ་ཁོང་གློད་ལ།  །དཔང་དང་གཟེངས་བསྟོད་བག་ཡངས་གྱི།  །ངང་ལ་ཤེས་པ་འཛིན་མེད་པར།  །རང་བཞིན་རྟོག་མེད་ཡེ་འབྱམས་སུ།  །ཡེ་ཁྱབ་ཆེན་པོར་གཏང་བ་ནི།  །སྐྱོན་རྣམས་རང་ཞི་རང་གྲོལ་ནས།  །ཡེ་ཤེས་འོད་གསལ་ཆེན་པོའོ།  ཞེས་གསུངས་སོ།  ས་མ་ཡ༎  །དེ་ལྟར་སྣང་བའི་ཡེ་ཤེས་ཉིད།  །འཛིན་རྟོག་བྲལ་བའི་གཡུང་དྲུང་སྟེ།  །གཉིས་མེད་[349]བདེ་ཆེན་རང་ལ་འཆར།  །དེ་ལྟར་གནས་པའི་མན་ངག་ནི།  །མ་རིག་རིག་པར་བྱ་བ་ཡི།  །བོན་ནི་གུད་ན་ཡེ་ནས་མེད།  །མ་བཅོས་པ་ནི་བོན་ཉིད་ལ།  །མ་སྒྲིབ་པ་ནི་སེམས་ཉིད་ཀྱིས།  །མ་ཡེངས་པའི་ཏིང་འཛིན་ནི།  །མ་གཡོས་པའི་ངང་དུ་སྒོམ།  །དེ་ལྟར་གནས་པའི་ངང་ཉིད་ལ།  །རིག་ཤེས་གསལ་བ་རང་ལ་འཆར།  །དེས་ན་བོན་སེམས་ཐམས་ཅད་ཀུན།  །སྙིང་པོ་བྱང་ཆུབ་སེམས་ཉིད་དུ།  །བོན་སྐུ་བདེ་བ་ཆེན་པོ་ཉིད།  །ཉམས་སུ་མྱོང་ཞིང་གསལ་བར་འགྱུར།  །དེ་ཡང་བོན་སྐུ་ཇི་ལྟར་ན།  །དངོས་པོ་གང་ཡང་མ་ཡིན་པ།  ཇི་ལྟར་བུར་ཡང་བརྗོད་མི་བཏུབ།  །གང་ལྟ་བུར་ཡང་གདགས་མི་བཏུབ།  །དེ་དོན་ཉམས་སུ་མྱོང་པར་འགྱུར།  ཞེས་གསུངས་སོ།  ས་མ་ཡ༎  ༈  །དེ་ལྟ་བུའི་བོན་ཉིད་ལ།  །དངོས་པོའི་ངོ་བོ་མ་གྲུབ་པ།  །དབྱིབས་དང་ཁ་དོག་བཟུང་དུ་མེད།  །དེ་མེད་དངོས་པོ་ལས་འདས་པ།  །འདི་ཞེས་བྱ་བར་བསྟན་བྱར་མེད།  །རྒྱུ་དང་གཞིའི་རྟེན་མེད་པས།  །སྐྱེ་ཤིའི་རྒྱུན་རྣམས་ཡེ་ནས་ཆད།  །གཞི་དང་རྩ་བ་མེད་པ་ཡིས།  །རགས་ནི་གར་ཡང་ལུས་མ་མྱོང་།  །ཐོག་མ་ཐ་མའི་དུས་མེད་པས།  །འདུ་འབྲལ་མེད་པའི་ཁྱབ་བདལ་ཆེ།  །མཐའ་དང་དབུས་ཞེས་མ་གྲུབ་པས།  །རིག་པའི་འོད་[350]གསལ་ཁྱབ་པར་གཏང་།  །དེ་ལྟར་གསལ་བའི་མན་ངག་གིས།  །བོན་སེམས་མ་ལུས་གདར་ཤ་བཅད།  །དེ་ནི་དགོངས་པའི་ཞེ་ཕུགས་ཡིན།  །དེ་ལྟར་གདར་ཤ་བཅད་པ་ཡིས།  །ཉོན་མོངས་ཐམས་ཅད་ཡེ་ཤེས་སུ།  །ཞེན་པ་རང་ལོག་སྡུག་བསྔལ་སངས།  །འཛིན་རྟོག་ཐམས་ཅད་ཁོ་ཐག་ཆོད།  །སྣང་བ་ཐམས་ཅད་བདེ་ཆེན་གྱི།  བྱནང་ཆུབ་སེམས་སུ་ཡེ་གསལ་ཕྱིར།  །ཐེ་ཚོམ་སྒྲོ་འདོགས་གདར་ཤ་ཆོད།  །རྣམ་རྟོག་ཐམས་ཅད་མ་བཅོས་པའི།  །བོན་སེམས་གཉིས་སུ་མ་བཅད་པས།  །སྤྲོས་པ་ཐམས་ཅད་གཏིང་ནས་དག  །སྐྱོན་དང་ཡོན་ཏན་དགག་སྒྲུབ་བྲལ།  །སྙིང་པོ་ཐིག་ལེར་ལ་བཅད་པས།  །བྱིང་རྒོད་གོལ་སྒྲིབ་ཐམས་ཅད་ཟློག  །ཐེག་པ་དགུའི་ཐོབ་བྱ་ཀུན།  །དེ་ལས་འབྱུང་བར་ལ་བཅད་པས།  །དམན་པའི་འབྲས་བུ་ཁོ་ཐག་ཆོད།  ཅེས་གསུངས་སོ།  ས་མ་ཡ།  །དེ་ཚེ་གསང་བའི་སྤྱོད་པ་ནི།  །ལྟ་སྒོམ་འབྲེལ་བའི་ངང་ཉིད་དུ།  །འགྲོ་ཉལ་འདུག་སྡོད་སྤྱོད་ཡུལ་དུ།  །སྒོ་གསུམ་གང་ལྟར་སྤྱད་ཀྱང་སྙིང་པོ་ཡི།  །དེའི་དོན་ལས་འདའ་མི་སྲིད།  །དཔེར་ན་ཉའི་གང་འཕྱོས་ཀྱང་།  །ཆུའི་ངང་ལས་འདའ་མི་སྲིད།  །དེ་བཞིན་སྒོ་གསུམ་གང་ལྟར་དུ།  །སྤྱོད་ཀྱང་བདེ་ཆེན་སྙིང་པོའི་ངང་།  །དམན་པའི་ལས་རྣམས་[351]གང་སྤྱོད་ཀྱང་།  །སྐྱོན་ཡོན་གང་གིས་རེག་མི་ཆུས།  །བཟང་ངན་སྤྱོད་པ་མ་ལུས་ཀྱང་།  །བདེ་ཆེན་སྙིང་པོའི་སྤྱོད་པ་ལས།  །ཡེ་ནས་མ་འདས་ལྷུན་གྲུབ་པས།  །བླང་དང་དོར་བ་ཡེ་མེད་ཕྱིར།  །ཀུན་ཏུ་བཟང་པོའི་སྤྱོད་པའོ།  །དེ་ལྟ་བུ་རུ་རྟོགས་པའི་ཚེ།  །གོལ་ས་རྡུལ་ཙམ་མི་འབྱུང་པས།  །རྒྱུད་དག་རྟོགས་པ་མངོན་གྱུར་གྱི།  །སངས་རྒྱས་ཡིན་ཞེས་ངས་བཤད་དོ།  ས་མ་ཡ༎  ༈  དོན་ཉིད་ཡེ་རྫོགས་ཐིག་ལེ་ཆེ།  །དེ་ལ་འབྲས་བུ་བརྡར་བཏགས་ནས།  །རང་གི་སེམས་ཉིད་བདེ་ཆེན་ལས།  མ་གཏོགས་འབྲས་བུ་གཞན་མི་ཚོལ།  །སེམས་ཉིད་བོན་སྐུ་གཉུག་མ་དེ།  །རང་གྲོལ་ཆེན་པོར་གནས་པའི་ཕྱིར།  །བོན་རྣམས་མ་བཅོས་རང་སོ་རུ།  །བཞག་པ་ཉིད་ཀྱིས་ལྷུན་གྱིས་རྫོགས།  །མ་བསྡུས་གཅིག་ཏུ་དྲིལ་བ་དེ།  །མ་སྤྲོས་ཡེ་གདལ་ཆེན་པོར་ཁྱབ།  །རྩོལ་སྒྲུབ་བྲལ་བའི་འབྲས་བུ་དེ།  འབད་པས་གཞན་འབྱུང་ཅང་མ་ཡིན།  །རང་གི་རིག་པ་མ་འཁྲུལ་བར།  །མཐར་ཕྱིན་མངོན་དུ་གྱུར་ནས་ཀྱང་།  །ཚད་དུ་རྫོགས་ནས་ཀློང་དུ་གྱུར།  །རང་དབང་ཐོབ་ནས་ལྷུན་གྱིས་གྲུབ།  །ཐག་ཆོད་རྩོལ་སྒྲུབ་གདེང་དུ་གྱུར།  །འབྲས་བུ་ཞེས་སུ་ཐ་སྙད་བཏགས།  །དེ་ལྟར་གནས་པའི་དགོངས་པ་ཡིས།  །དུས་གསུམ་[352]མཉམ་པའི་ངང་ཉིད་ལས།  །ཤུགས་ཀྱིས་སྣང་བའི་ཡོན་ཏན་ནི།  །རྟགས་དང་རང་ཉམས་དྲོད་ཚད་དང་།  །རྣམ་གསུམ་ལས་སོགས་འབྱུང་པ་ཀུན།  །གསུམ་པོ་སྐབས་ཀྱི་ཆ་ཉིད་དུ།  །འབྱུང་དང་མི་འབྱུང་ཁྱད་པར་མེད།  འབྱུང་ཡང་འཛིན་འཁྲུལ་འགག་པ་མེད།  །མ་བྱུང་བསྒྲུབ་དང་དགའ་བྲོད་མེད།  །གང་ལ་འགལ་བ་མེད་པ་ལ།  །འགལ་བར་བཟུང་ན་དེ་ཉིད་གོལ།  །མ་བྱུང་གདེང་གྱུར་ཤིན་ཏུ་མཆོག  །བྱུང་ཡང་རྟོག་མེད་གཉིས་ཀྱི་ཆ།  །དེ་ནི་མི་རྟོག་མི་གཡོ་བའི།  །བསམ་གཏན་ངང་ལ་རྒྱུན་དུ་གནས།  ཞེས་གསུངས་སོ།  ས་མ་ཡ༎  ༈  འཆི་མེད་སེམས་ཀྱི་ངོ་བོ་ལ།  །སྐྱེ་ཤི་གདོད་ནས་ཡེ་མེད་ཀྱང་།  །རེས་ཤིག་ལུས་བོར་ཤེས་པ་དེ།  །ལུས་སེམས་བྲལ་བའི་དུས་ཉིད་དུ།  །སོ་མཚམས་བར་ངོར་སྣང་དུས་དེར།  །ཡིད་ནི་འོད་དུ་རྒྱུ་དུས་དང་།  །སྤྱོད་ཡུལ་གཟུགས་བརྙན་མཐོང་དུས་དེར།  །ཕྱིའི་རླུང་རྣམས་ཡོངས་སུ་འགགས།  །སྒྲ་ཉིད་ནང་དུ་འདུས་པའི་དུས།  །སྣང་བ་འོད་ལྔར་ཤར་བའི་དུས།  །རིག་པ་ཟེར་དུ་འཕྲོ་བའི་དུས།  །གདོས་པའི་ལུས་དང་རིག་པའི་རླུང་།  །བྲལ་བས་བསྐལ་པ་དུ་མའི་ཡུན།  །རང་སྣང་འཁྲུལ་པས་སྡུག་བསྔལ་སྦྱོང་།  །རང་སེམས་ཉིད་དུ་ངོ་སྤྲད་པས།  །བོན་ཉིད་མ་བཅོས་[353]གཉུག་མར་ཤར།  །དེ་ཡང་ཇི་ལྟར་འཆར་ཞེ་ན།  །སྔོན་སྒྲིབ་བྲལ་ནས་རིག་པ་གསལ།  །ཇི་བཞིན་གནས་པའི་སྙིང་པོ་དེ།  །རང་སེམས་རིག་པ་དམར་ཐག་བཅད།  །སྣང་སྟོང་བཅས་པའི་བོན་རྣམས་ཀུན།  །འཛིན་རྟོག་སྙེམས་ཆགས་དག་དང་བྲལ།  །གདོད་ནས་དུས་གསུམ་རྒྱུ་མེད་པའི།  །རང་འབྱུང་སྐྱེ་མེད་གནས་པ་དེ།  །རིག་པས་སེམས་ཉིད་མངོན་དུ་གྱུར།  །དེ་ཡང་སྔ་མའི་མན་ངག་གིས།  །མཚམས་སྦྱར་གྱིས་ནི་དེ་བྱུང་སྟེ།  །མཐོང་བའི་ཡུལ་མེད་གར་གསལ་བ།  །གསལ་ཡང་འདི་ཞེས་དངོས་ཞེན་མེད།  །རང་སོ་གཉུག་མར་གནས་པ་དེ།  །ལྷང་ངེ་ལྷན་ནེར་གསལ་བར་འགྱུར།  །སྐད་ཅིག་དེ་ལ་མཚམས་སྦྱར་བས།  །བར་དོར་ཡོན་ཏན་ལྷུན་གྲུབ་པ།  །རང་འབྱུང་ཐིག་ལེའི་ངང་དུ་གྲོལ།  །སྤྲིན་མེད་མཁའ་ལ་ཉི་ཤར་འདྲ།  །རྟོགས་པ་མངོན་གྱུར་སངས་རྒྱས་དེ།  །བདེ་བ་ཆེན་པོའི་ངང་ལ་གནས།  །ཚེགས་མེད་དོན་ཆེའི་མན་ངག་འདི།  །འཆི་ཁ་མའི་སྐྱེས་བུའམ།  །སྐལ་ལྡན་སྣོད་ལྡན་གཤེན་རབ་ནི།  །གསང་ཐུབ་གཏིང་ཟབ་ཉམས་ལེན་མཁས།  །དེ་ལྟ་བུ་ལ་བསྟན་པར་བྱ།  །སྣོད་མེད་གཅམ་བུ་ཁ་ཁྱེར་མཁན།  །དོན་ལ་འཆལ་པས་ཉམས་ལེན་མེད།  །དེ་ལྟ་བུ་ལ་ཤིན་ཏུ་གསང་།  །སྒྲ་ཚིག་ཙམ་[354]ཡང་བརྗོད་མི་བྱ།  ཞེས་སོ།  ས་མ་ཡ༎  ༈  རིགས་ཀྱི་བུ་བདེར་གཤེགས་དགོངས་རྒྱུད་དགུའི་ཐུགས་ཀྱི་བཅུད།  །ཉི་ཤུ་རྩ་བཞི་ཉམས་ཀྱི་མན་ངག་དྲིལ།  །ལྟ་སྒོམ་གནད་ཀྱི་གཟེར་བུ་མཉམ་བཞག་སྒོམ་པའི་མན་ངག་འདི།  སྐལ་ལྡན་མ་ནོར་ལམ་ལ་འཁྲིད་ཕྱིར་བསྟན།  །ཡང་གསང་ཐུགས་ཀྱི་དཀྱིལ་དུ་ཞོག  །སྐལ་མེད་རྣམས་ལ་ཤིན་ཏུ་གསང་།  དུས་མཐར་མི་ནུབ་འགྲོ་དོན་བྱེད་པར་ཤོག  །ས་མ་ཡ༎  ཞེས་སྤྲུལ་པའི་སྐུ་ཡིས་གྱེར་སྤུངས་ཆེན་པོ་ལ་གསུངས་སོ།  །མཚན་མེད་ལ་སེམས་བཟུང་ཞིང་།  །མཉམ་པར་བཞག་པའི་མན་ངག་རིག་འཛིན་གྱི་སྙན་རྒྱུད།  །མི་ཚིག་གི་ལྷད་མ་ཞུགས་པའི་གདམས་པ།  །སྙན་རྒྱུད་ཡིག་གེར་བཀོད་པ༎  ས་མ་ཡ༎  རྒྱ་རྒྱ་རྒྱ༎  ཨཐ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༣
[355]༄༅།  །  ཐ  དགོངས་རྒྱུད་དགུའི་ཡིག་ཆུང་བཞུགས་སོ༎  ཀ༽  ཀུན་ཏུ་བཟང་པོ་ཐུགས་རྗེ་རྒྱུན་ཆད་མེད་ལ་ཕྱག་འཚལ་ལོ།།  བོན་ཉིད་ཁྱབ་བདལ་དབྱིངས་ཀྱི་འོག་མིན་ན།  ཡེ་ཉིད་སྟོན་པ་བརྗོད་མེད་བོན་སྐུ་ཡིས།  རང་འབྱུང་ཀ་དག་སྐྱེ་མེད་ངང་ཉིད་ནས།  ཐུགས་རྗེའི་སྟོན་པའི་ཐུགས་ཀྱི་དཀྱིལ་དུ་བཤད།  ཡེ་ནས་བརྗོད་དུ་མེད་པའི་དོན་དུ་དགོངས།  མི་གཡོ་ཁྱབ་བདལ་དབྱིངས་ཀྱི་འོག་མིན་ན།  ཐུགས་རྗེའི་སྟོན་པ་ཀུན་ཏུ་བཟང་པོ་ཡིས།  ཐུགས་ཉིད་གཡོ་བ་མེད་པའི་ངང་ཉིད་ནས།  སྤྲུལ་པའི་སྟོན་པའི་ཐུགས་ཀྱི་དཀྱིལ་དུ་བཤད།  ཀུན་ཁྱབ་ནམ་མཁའ་ལྟ་བུའི་དོན་དུ་དགོངས།  ལྷུན་གྲུབ་ཁྱབ་བདལ་དབྱིངས་ཀྱི་འོག་མིན་ན།  མ་གཡོས་ངང་ལས་གཡོ་བའི་ཆོ་འཕྲུལ་གྱིས།  བོན་གྱི་སྐུ་ལ་མཚན་དཔེ་ཡོངས་སུ་རྫོགས།  གང་ལ་གང་འདུལ་གང་མོས་སྐུ་རུ་བསྟན།  སྤྲུལ་པའི་སྟོན་པ་གཤེན་ལྷ་འོད་དཀར་གྱིས།  ཐུགས་རྗེ་ཆེན་པོའི་བྱིན་རླབས་ངང་ཉིད་ནས།  ཅིར་ཡང་སྤྲུལ་སྐུའི་ཐུགས་ཀྱི་དཀྱིལ་དུ་བཤད།  མཐའ་དབུས་མེད་པ་འོད་ཀྱི་སྙིང་པོ་ཅན།  མཁའ་ལ་ཉི་ཤར་ལྟ་བུའི་དོན་དུ་དགོངས།  བར་ལྷ་འོད་གསལ་ལྷའི་འོག་མིན་ན།  རིག་པའི་སྟོན་པ་ཚད་མེད་འོད་ལྡན་གྱིས།  ཡེ་ཤེས་རང་ཤར་ཆེན་པོའི་ངང་ཉིད་ནས།  [356]འཕྲུལ་གཤེན་སྣང་ལྡན་ཐུགས་ཀྱི་དཀྱིལ་དུ་བཤད།  ཉི་འོད་ཉི་ཟེར་ལྟ་བུའི་དོན་དུ་དགོངས།  མགོན་བཙུན་ཕྱ་ཡུལ་གསེར་སྟེང་འོག་མིན་ན།  ཐབས་ཆེན་སྟོན་པ་འཕྲུལ་གཤེན་སྣང་ལྡན་གྱིས།  རང་རིག་རང་གསལ་སྒྲིབ་མེད་ངང་ཉིད་ནས།  བར་སྣང་སྟོན་པའི་ཐུགས་ཀྱི་དཀྱིལ་དུ་བཤད།  ཆུ་དང་ཆུ་ཟླ་ལྟ་བུའི་དོན་དུ་དགོངས།  སུམ་བཅུ་རྩ་གསུམ་ལྷའི་འོག་མིན་ན།  བར་སྣང་ཁུ་བྱུག་སྤྲུལ་པའི་སྟོན་པ་ཡིས།  ཐབས་ཤེས་དབྱེར་མེད་རོལ་པའི་ངང་ཉིད་ནས།  གསང་བའི་ཡུམ་གྱི་ཐུགས་ཀྱི་དཀྱིལ་དུ་བཤད།  སྣང་ལ་རང་བཞིན་མེད་པའི་དོན་དུ་དགོངས།  རིན་ཆེན་གཡུ་སྟེང་ཚལ་གྱི་འོག་མིན་ན།  བཟང་ཟ་རིང་བཙུན་ཤེས་རབ་ཡུམ་ཉིད་ཀྱིས།  དབྱིངས་ཤེས་དབྱེར་མེད་སྟོང་པའི་ངང་ཉིད་ནས།  འཆི་མེད་གཙུག་ཕུད་ཐུགས་ཀྱི་དཀྱིལ་དུ་བཤད།  གསལ་སྟོང་དབྱེ་བ་མེད་པའི་དོན་དུ་དགོངས།  གཡུ་ལུང་ཤེལ་ཕུག་གསང་བའི་འོག་མིན་ན།  མཁའ་དབྱིངས་སྤྲུལ་པའི་སྟོན་པ་འཆི་མེད་གཙུག་ཕུད་ཀྱིས།  དགོངས་པའི་ཉིང་ཁུ་ཕུལ་དུ་ཕྱིན་པ་འདི།  རྒྱུད་ལུང་མན་ངག་ཚིག་དོན་འབྲེལ་པ་རུ།  རྒྱུད་ཁུངས་སྟོན་པའི་ཐུགས་ཀྱི་དཀྱིལ་དུ་བཤད།  གསང་བའི་མན་ངག་དོན་དུ་འདུས་པར་དགོངས།  ལྷ་ཡུལ་བར་བ་གསལ་བའི་འོག་མིན་ན།  [357]མན་ངག་དོན་འདུས་གསང་བ་འདུས་པ་ཡིས།  ཐེག་པའི་ཡང་རྩེ་རྒྱུད་ལུང་རྩ་བ་འདི།  ལྷ་ཀླུ་མི་གསུམ་ལས་སོགས་ཉི་ཤུ་རྩ་བཞི་ལ།  ཐུགས་ནས་ལུང་དུ་རིག་པ་ཐབས་ཀྱིས་བརྒྱུད།  སྤྲུལ་པའི་སྐྱེས་བུ་ལས་ཅན་གཤེན་ལ་བསྟན།  སྐལ་ལྡན་ཐར་པའི་ལམ་སྣ་འཁྲིད་ནས་ཀྱང་།  དུས་མཐར་མི་ནུབ་འགྲོ་དོན་བྱེད་བར་ཤོག  །ས་མ་ཡ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༣
[359]  ད  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་རྗེ་ཏ་པི་ཧྲི་ཙའི་ལུང་བསྟན་བཞུགས་སོ༎[360]༄༅།  །ཁ༽  རྗེ་སྤྲུལ་པའི་སྐུ་ལ་ཕྱག་འཚལ་ལོ།  དུས་དེ་ཙམ་ན་གྱེར་སྤུངས་ཆེན་པོ་སྣང་བཞེར་ལོད་པོ་དེས།  མཁས་པར་བློ་སྦྱངས།  བཙུན་པོར་ཁྲིམས་བསྲུང་།  མཚན་ཉིད་ཐམས་ཅད་མ་རྨོངས་པར་ཐུགས་སུ་ཆུད།  །དུས་དེ་ཙམ་ན།  བོད་ན་གྲུབ་ཐོབ་གྲངས་ཀྱིས་བཞུགས་ཀྱང་།  སྤ་ཇི་ཕྲོམ་དཀར་པོ་བཞུགས་པའི་དུས།  ཞང་ཞུང་ན་གྲུབ་ཐོབ་གྲངས་ཀྱིས་བཞུགས་ན་ཡང་།  ཙོ་མེན་གྱེར་ཆེན་བཞུགས་པའི་དུས།  མཁས་པ་གྲངས་ཀྱིས་བཞུགས་ན་ཡང་།  ཚེ་སྤུངས་ཟླ་བ་རྒྱལ་མཚན་བཞུགས་པའི་དུས།  གཡུང་དྲུང་བོན་ལ་མངའ་བསྙེམས་པ།  སྟོང་རྒྱུང་མཐུ་ཆེན་[361]བཞུགས་པའི་དུས།  རྐྱེན་དང་དུས་སུ་འཛོམ་པ་ལོ་ཚ་བ་མི་བཞི་བཞུགས་པའི་དུས་ཡིན་ཏེ།  སེ་ཤ་རི་དབུ་ཆེན།  ལྡེ་གྱིམ་ཚ་རྨ་ཆུང་།  བླ་དྲན་པ་ནམ་མཁའ།  མེ་ཉག་ལྕེ་ཚ་མཁར་བུ་ཆུང་དང་བཞིའོ།  ཞང་ཞུང་གི་ཡུལ་ན་རྒྱལ་པོ་ལིག་མིན་རྐྱ་བཞུགས་པའི་དུས།  བོད་ཀྱི་རྒྱལ་པོ་ཁྲི་སྲོང་སྡེ་བཙན་བཞུགས་པའི་དུས།  དུས་དེ་ཙམ་ན་གཡུང་དྲུང་བོན་གྱི་བསྟན་པ་ནུབ་སྟེ།  ནུབ་ལུགས་ནི།  ཁ་བྱང་ལྟར་ལོ་རྒྱུས་ཀྱི་རྒྱུད་ནས་ཤེས་པར་བྱའོ།  དུས་དེ་ཙམ་ན།  གྱེར་སྤུངས་ཆེན་པོ་སྣང་བཞེར་ལོད་པོ་དེ།  སྦྱངས་པའི་སྟོབས་ཀྱིས་ཐུན་མོང་གི་དངོས་གྲུབ་མང་པོ་བསྙེམས་ཏེ།  ང་ཆེ་བའི་[362]ང་རྒྱལ་རྒྱུད་ལས་སྐྱེས་པ་ནི།  མཚན་ཉིད་ཐམས་ཅད་ཀྱི་རྣམ་གྲངས་ནི་མཁྱེན།  ཐེག་པ་ཐམས་ཅད་ཐུགས་སུ་ཆུད།  གདམས་ངག་ཐམས་ཅད་ཚིག་ཏུ་ཤེས།  རྒྱལ་པོས་བླའི་མཆོད་གནས་སུ་བཏེགས་པས།  ངའོ་སྙམ་པའི་ང་རྒྱལ་རྒྱུད་ལས་སྐྱེས་ནས།  དེས་མཆོག་གི་དངོས་གྲུབ་ལ་བསྒྲིབས་ནས་ཡོད་པའི་དུས་ཡིན་ཏེ།  དུས་དེ་ཙམ་ན་ཞང་ཞུང་རེ་ཁྱིམ་པའི་རུ་བ་ན།  སྨེར་ཕྱུག་པོ་གཡུང་དྲུང་རྒྱལ་མཚན་བྱ་བ་ཅིག་གི།  གྲོང་དྲ་བྱེའི་ཀླུང་ན་ཡོད་པ་ལ།  སྤྲུལ་པའི་ཁྱེའུ་ཞིག་སློང་དུ་འོང་པ་ལ།  སྨེར་ཕྱུག་པོ་ན་རེ།  ཁྱོད་ཀྱིས་ལས་མི་ནུས་སམ་ཞེས་སྨྲས་པས།  ཁྱེའུས་སྨྲས་པ།  ལས་ནུས་ཏེ་[363]བཅོལ་མཁན་མེད་ཅེས་གསུངས་སོ།  དེར་ཕྱུག་པོས་ང་ཅན་དུ་སྡོད་ཅིག་ཅེས་གསུངས་པས།  ཕྱུག་པོ་ཅན་ན་བསྡད་དེ་ཁྱེའུ་ཤིན་ཏུ་གོ་ཆོད་པ་ཞིག་བྱུང་སྟེ།  མིང་ཡང་ཁྱེའུ་རྙེད་ལེགས་སུ་བཏགས་སོ།  ཕྱི་ནང་གི་ལས་མ་ལུས་པར་ཁོས་ཕྱེད་པ་ཞིག་བྱུང་སྟེ།  ཉིན་ཞིག་ཁྱེའུས་ཕྱུགས་རི་ལ་འབྱམས་སུ་བཅུག་ནས།  ཁུར་དུ་ཤིང་ཁུར་ཞིག་ཁུར་ནས་འོང་ཙམ་ན།  དྲ་བྱེ་དུང་ལུང་གི་བྲག་ཕུག་ཅིག་གི་རྩ་བ་ཤིང་རྩིའི་གསེབ་ན།  གྱེར་སྤུངས་ཆེན་པོ་སྣང་བཞེར་ལོད་པོ་བཞུགས་གིན་ཡོད་པ་དང་མཇལ་ཏེ།  དེར་ཁྱེའུ་དེས།  གྱེར་སྤུངས་ལ་ཞེ་ས་དགུ་ཕྲུག་སྙུག་རིང་དང་བཅས་ནས་ཕུལ་[364]བས།  གྱེར་སྤུངས་ཐུགས་ལས་རྟོག་པ་སྐྱེས་ཏེ།  ཁྱོད་གྲུབ་མཐས་བློ་བསྒྱུར་བ་ཞིག་འདུག་པས།  སློབ་དཔོན་ནི་སུ་ཡིན།  ཉམས་སུ་ཅི་ལེན།  སྒོམ་པ་ཅི་སྒོམ།  ཁུར་རུ་ན་ཅི་ཡོད།  སྤྱོད་པ་འདི་འདྲ་བྱེད་པ་ཅི་ཡིན།  ཞེས་གསུངས་པས་ཁྱེའུས་སྨྲས་པ།  །སློབ་དཔོན་འདི་ལྟར་སྣང་བ་ཡིན།  །ཉམས་སུ་རྣམ་པར་མི་རྟོག་ལེན།  །སྒོམ་པ་ཁམས་གསུམ་སྣང་ཚད་ཡིན།  ཁུར་རུ་རྣམ་པར་རྟོག་པ་ཡིན།  །སྤྱོད་པ་འགྲོ་བའི་ཁོལ་པོ་ཡིན།  ཞེས་སྨྲས་པས།  གྱེར་སྤུངས་ཀྱིས་གསུངས་པ།  །སློབ་དཔོན་འདི་ལྟར་སྣང་བ་ཡིན་ན།  ཁྱོད་ལ་སློབ་དཔོན་མེད་པར་རིགས།  །ཉམས་ལེན་རྣམ་པར་མི་རྟོགས་ཡིན་ན།  །ཁྱོད་ལ་ལྟོ་རྒྱབ་མི་དགོས་པར་རིགས།  །སྒོམ་པ་ཁམས་གསུམ་སྣང་ཚད་ཡིན་ན།  །ཁྱོད་ལ་སྒོམ་མི་དགོས་པར་སངས་རྒྱས་པར་རིགས།  །ཁུར་རུ་རྣམ་པར་རྟོག་པ་ཡིན་ན།  །ཁྱོད་ལ་འདོད་པ་ཟད་པར་རིགས།  །སྤྱོད་པ་འགྲོ་བའི་ཁོལ་པོ་ཡིན་ན།  །ཁྱོད་ལ་སྡུག་བསྔལ་མེད་པར་རིགས།  ཞེས་གསུངས་པས།  སྤྲུལ་པའི་ཁྱེའུས་ན་རེ།  སྣང་བ་ཐམས་ཅད་སློབ་དཔོན་ཡིན།  །སྣང་བ་སློབ་དཔོན་དུ་མ་ཤེས་ན།  །ཀུན་ཏུ་བཟང་པོ་ལ་སུས་བསླབས།  །ཉམས་ལེན་རྣམ་པར་མི་རྟོག་ཡིན།  །གཞི་ལ་རྟོག་པ་མ་གྲུབ་པས།  [365]རྟོག་བཅས་ཀྱི་སྣང་བ་ཉམས་ལེན་མིན།  །སྒོམ་པ་ཁམས་གསུམ་སྣང་ཚད་ཡིན།  །བོན་ཉིད་དོན་ལ་ཕྱོགས་རིས་མེད།  །ཕྱོགས་རིས་བྱུང་ན་སྒོམ་པ་མིན།  །ཁུར་ར་རྣམ་པར་རྟོག་པ་ཡིན།  །འདོད་པ་ཟད་ན་རྣམ་རྟོག་མེད།  །ཐམས་ཅད་སྒྱུ་མར་ཤེས་པ་ཡིན།  །སྤྱོད་པ་འགྲོ་བའི་ཁོལ་པོ་ཡིན།  །སྐྱིད་སྡུག་ཐམས་ཅད་རོ་སྙོམས་པས།  །མཉམ་པོར་སྤྱོད་པས་སྤྱོད་པ་ཡིན།  །ཞེས་གསུངས་པས།  གྱེར་སྤུངས་ཀྱིས་གསུངས་པ།  ཁྱོད་དེ་ཙམ་མཁས་ན།  སང་ནང་པར་རྒྱལ་པོའི་སྤྱན་སྔར་འུ་བུ་གཉིས་རྩོད་པ་བྱ་ལ།  ཁྱོད་རྒྱལ་ན་ངའི་སློབ་དཔོན་བྱ།  ང་རྒྱལ་ན་ཁྱོད་ལ་རྒྱལ་པོའི་ཁྱོད་ལ་རྒྱལ་པོས་བཀའི་ཆད་པ་གཅོད་པར་བྱ་འམ་གསུངས་པས།  སྤྲུལ་པའི་ཁྱེའུས་ཧ་ཧ་ཞེས་བཞད་པའི་རྟིང་ལ་གསུངས་པ།  །རྒྱུ་འབྲས་རྣམས་ནི་རྨོངས་པ་མགོ་བཏུམ་ཡིན།  སྒོམ་ཆེན་རྣམས་ནི་རྣམ་རྟོག་བཙོན་རྫི་ཡིན།  །སྒྲ་ཚད་རྣམས་ནི་མུན་པའི་དྲྭ་བ་ཡིན།  །མཚན་ཉིད་རྣམས་ནི་ཚིག་གི་ཐ་སྙད་ཡིན།  །གསང་སྔགས་རྣམས་ནི་སེམས་ལ་བཟོ་བྱེད་ཡིན།  །མཁས་པ་རྣམས་ནི་ཤེས་ལ་དོན་མེད་ཡིན།  །ལྟ་སྒོམ་རྣམས་ནི་ཁ་ལྟ་ཡེད་པོ་ཡིན།  །དེ་དག་ཐམས་ཅད་གནས་ལུགས་ཀྱི་དོན་ནི་མ་ཡིན་ནོ།  །གནས་ལུགས་ཀྱི་དོན་ལ་བཅོས་སུ་[366]མེད།  །གཉུག་མའི་ལམ་ལ་སྦྱང་དུ་མེད།  །རང་འབྱུང་ཡེ་ཤེས་ལ་སྒྲིབ་པ་མེད།  །རྟོགས་པའི་ངང་ལ་རྩིས་གདབ་མེད།  །ཁྱོད་སྐྱོན་གང་ལ་འགེལ།  །འགེལ་མཁན་རང་འཆལ་བར་འགྲོ།  ཞེས་གསུངས་པས།  དེར་གྱེར་སྤུངས་ཆེན་པོས།  བཟོད་སྤྲུལ་པ་ཡིན་པར་རིག་སྟེ།  གྱེར་སྤུངས་ཀྱང་ཤ་ཞིག་ལ་སྐྱི་ཟིང་བྱེད་དེ།  བརྒྱལ་བ་ལྟར་སོང་པ་ལས།  ནམ་མཁའི་ཁམས་ན་འདུག་པ་སྙམས་བྱེད་དེ།  བལྟས་པས་སྤྲུལ་པའི་ཁྱེའུ་ནི་དེ་ཀ་ན་འདུག  །དེར་གྱེར་སྤུངས་ཀྱིས་རྣམ་པ་ཐམས་ཅད་མཁྱེན་པའི་སྤྲུལ་པའི་སྐུ་རུ་ཤེས་ནས།  ཞབས་སྤྱི་བོར་བླངས་ཏེ།  སྤྲུལ་པའི་སྐུ་བདག་གི་ངག་གི་སྒྲིབ་པ་དུ་མ་བསགས་ནས་འདུག  །ད་དངོས་ལ་གདམས་ངག་ཅིག་ཞུ།  ཞེས་གསུངས་པའི་སྐབས་ལ།  སྨེར་ཕྱུག་པོ་ཕྱུགས་ཐོག་ཏུ་འོངས་པ་དང་གསུམ་དུ་འཛོམ་སྟེ།  དེར་ཕྱུག་པོས་ཁྱེའུ་ལ་སྨྲས་པ།  ཁྱོད་ཅི་བྱེད་རེ་ཐོགས།  ཕྱུགས་གར་སོང་ཞེས་སྨྲས་པས།  གྱེར་སྤུངས་ཀྱིས་ཡོན་བདག་ལ་གསུངས་པ།  ཨ་ཙ་མ།  ཡོན་བདག་ཁོང་ནི་སྤྲུལ་པའི་སྐུ་ཞིག་འདུག  །ལས་ཀྱི་སྒྲིབ་པ་རེ་བསགས་ནས་འདུག  །ངས་ཀྱང་ངག་གི་སྒྲིབ་པ་དུ་མ་བསགས།  ཞེས་གསུངས་པས།  དེར་སྨྲེར་ཕྱུག་ཀྱང་ཨ་ཙ་མ།  ངས་ཅི་སྙེད་ཅིག་སྒྲིབ་པ་བསགས་[367]སྙམས་ཏེ་བརྒྱལ་ནས་སོང་ངོ་།  དེའི་དུས་ན།  སྤྲུལ་པའི་ཁྱེའུས་གསུངས་པ།  ཁྱེད་གཉིས་འདུལ་བའི་དུས་ལ་བབས་ནས།  ང་འོངས་པས་མ་བརྒྱལ་བར་ལངས་ལ་གདམས་ངག་ཉོན་ཅིག  །དེ་ཡང་མགོ་ཐེག་ལ་ཤེས་པ་གཟེངས་བསྟོད་ལ་བློ་མ་ཡེངས་པར་གདམས་ངག་ཉོན་ཅིག  །ཅེས་གསུངས་པས།  གཉིས་པོས་མོས་གུས་དང་འགྱོད་པ་དྲག་པོས་བློ་མ་ཡེངས་པར་ཉན་པས།  སྤྲུལ་པའི་ཁྱེའུས་གསུངས་པ།  ལེགས་པ་བཞིའི་གདམས་ངག་བཏབ་སྟེ།  །དེ་ཡང་འཛིན་མེད་ཀྱི་སྣང་བ་རང་གྲོལ་ལ།  །ཕྱོགས་མེད་ཀྱི་རིག་པ་རྒྱ་ཡན་དུ་ཐོངས་དང་།  །བཏང་པ་དེ་ཀ་ལེགས་པ་ཡིན་གྱི།  །དམིགས་མེད་ཀྱི་སྒོམ་པ་རང་གསལ་ལ།  །གནས་མེད་ཀྱི་ཉམས་མྱོང་ཁ་ཡན་དུ་སྐྱོངས་དང་།  །སྐྱོང་པ་དེ་ཀ་ལེགས་པ་ཡིན་གྱི།  །ཆགས་མེད་ཀྱི་སྤྱོད་པ་ལྷུག་པ་ལ།  གར་བབས་ཀྱི་སྣང་བ་ཐད་ཁར་ཆོད་དང་།  །བཅད་པ་དེ་ཀ་ལེགས་པ་ཡིན་གྱི།  །ཐོབ་མེད་ཀྱི་འབྲས་བུ་རང་ཤར་ལ།  །རེ་དོགས་ཀྱི་མཚན་མ་རང་སར་ཁྲོལ་དང་།  །གྲོལ་བ་དེ་ཀ་ལེགས་པ་ཡིན་གྱི།  །དོན་དེ་རྣམས་གསལ་ལམ་མི་གསལ་ལྟོས་ཤིག་གསུངས་ནས།  ཐང་ཅིག་སྨོར་རེར་བཞུགས་སོ།  ཡང་དར་ཅིག་ནས་གསུངས་པ།  བོན་ཉིད་ལ་སྤྱད་པས་མི་འཛད་[368]པར་འདུག་གི།  །འཛད་དུ་ཁོ་ལ་དངོས་པོ་མེད་ཀྱིས།  །དངོས་པོ་མེད་པར་རྒྱུད་ལ་སྦྱོར་དང་།  །བོན་སྐུ་བྱས་པས་མི་ཤེས་པར་འདུག་གི།  །ཤེས་སུ་ཁོ་ལ་རྒྱུ་རྐྱེན་མེད་ཀྱིས།  །རྒྱུད་ཟད་རྐྱེན་ཟད་དུ་རྒྱུད་ལ་སྦྱོར་དང་།  །དགོངས་པ་བཙལ་བས་མི་རྙེད་པར་འདུག་གི།  །རྙེད་དུ་ཁོ་ལ་རང་བཞིན་མེད་ཀྱིས།  །རང་བཞིན་མེད་པར་རྒྱུད་ལ་སྦྱོར་དང་།  །གནས་ལུགས་བཅོས་པས་མི་འཆོས་པར་འདུག་གི།  །འཆོས་སུ་ཁོ་ལ་འགྱུར་བ་མེད་ཀྱིས།  །འགྱུར་བ་མེད་པར་རྒྱུད་ལ་སྦྱོར་དང་།  །དོན་དེ་རྣམས་རྒྱུད་ལ་འབྱོར་རམ་མི་འབྱོར་ལྟོས་ཤིག་གསུངས་ནས།  ཐེངས་ཅིག་སྨོར་རེར་བཞུགས་སོ།  ཡང་དར་ཅིག་ནས་གསུངས་པ།  གནས་ལུགས་ལ་ཕྱོགས་རིས་མི་འདུག་པས།  །ཕྱོགས་མེད་དུ་ཤར་བ་དེ་ཙུག་ཡིན།  །ཕྱོགས་མེད་རིས་མེད་ཅིག་ཉམས་སུ་ལོངས་དང་།  །ཡུལ་ལ་འཛིན་ཆགས་མི་འདུག་པས།  །ཡུལ་མེད་དུ་གྲོལ་བ་དེ་ཙུག་ཡིན།  །བཅིངས་གྲོལ་མེད་པར་ཉམས་སུ་ལོངས་དང་།  །སེམས་ལ་སྐྱེ་འཆི་མི་འདུག་པས།  །སྐྱེ་མེད་ལ་ངང་གིས་གནས་པ་དེ་ཙུག་ཡིན།  །བྲི་གང་མེད་པར་ཉམས་སུ་ལོངས་དང་།  །ཚིག་ཏུ་བརྗོད་དུ་མི་འདུག་པས།  །བརྗོད་མེད་ཀློང་ན་གནས་པ་དེ་ཙུག་ཡིན།  །འཕེལ་འགྲིབ་མེད་པར་ཉམས་སུ་[369]ལོངས་དང་།  །གནས་ལུགས་དང་གདོད་ནས་འབྲལ་བར་མི་འདུག་ལ།  །སྣང་བ་དང་འབྲེལ་བར་མི་འདུག་པས།  །འབྲལ་མེད་དང་འབྲེལ་མེད་དུ་གནས་པ་དེ་ཙུག་ཡིན།  །འདུ་འབྲལ་མེད་པར་ཉམས་སུ་ལོངས་དང་།  །དོན་དེ་ལྟ་བུར་རྣམས་རྒྱུད་ལ་འཆར་རམ་མི་འཆར་ལྟོས་ཤིག  །གསུངས་ནས་ཐེང་ཅིག་སྨོར་རེར་བཞུགས་སོ།  །ཡང་དར་ཅིག་ནས་སྤྲུལ་པའི་ཁྱེའུས་གསུངས་པ།  །ལོངས་མེད་ཅིག་རྒྱུད་ལ་བསྟེན་དང་།  །ལོང་ཁོམ་འོང་དུ་མི་རྟག་པར་འདུག་གིས།  །གཤིས་དེ་ཀའི་ཐོག་ཏུ་ཁོལ་ལ་ཞོག་དང་།  །ཡེངས་མེད་ཅིག་ཉམས་སུ་ལོངས་དང་།  །བདེ་ཆེན་གྱི་དབྱིངས་ལ་ཡེངས་བ་མེད་ཀྱིས།  །གཤིས་དེ་ཀའི་ཐོག་ཏུ་ཁོལ་ལ་ཞོག་དང་།  །འབྲལ་མེད་ཅིག་ཉམས་སུ་ལོངས་དང་།  །འབྲལ་མེད་ཅིག་ཤུགས་ལ་སྐྱེ་ཡི།  །གནས་ལུགས་ཀྱི་དོན་ལ་འདུ་འབྲལ་མེད་ཀྱིས།  །གཤིས་དེ་ཀའི་ཐོག་ཏུ་ཁོལ་ལ་ཞོག་དང་།  །སྐྱེ་མེད་ཅིག་ངང་གིས་གནས་ཀྱི།  །ངོ་བོ་ཉིད་ལ་སྐྱེ་འཆི་མི་འདུག་གིས།  །གཤིས་དེ་ཀའི་ཐོག་ཏུ་ཁོལ་ལ་ཞོག་དང་།  །དོན་དེ་རྣམས་རང་གི་རྒྱུད་ལ་བརྟན་པ་ཐོབ་བམ་མ་ཐོབ་ལྟོས་ཤིག་གསུངས་ནས།  ཐེངས་ཅིག་སྨོར་རེར་བཞུགས་སོ།  ཡང་དར་ཅིག་ནས་གསུངས་པ།  །དངོས་མེད་དུ་[370]རྟོགས་པས་གཅིག་ཆོད་གྱི་གདེང་།  །དབྱེར་མེད་དུ་རྟོགས་པས་རོ་གཅིག་གི་གདེང་།  །ཕྱོགས་མེད་དུ་རྟོགས་པས་མཐའ་བྲལ་གྱི་གདེང་།  །གདེང་དེ་གསུམ་དང་ལྡན་ན་རྣལ་འབྱོར་ཞེས་བྱའོ།  ཞེས་གསུངས་ནས།  བླ་མའི་ཞལ་ནས་ཐོས་ཆུང་སྔངས་ཉམས་ཆུང་སྐྲག  །ཐ་མལ་གྱི་བློར་མི་ཤོང་པའི་གདམས་ངག་རྣལ་འབྱོར་ལས་ཅན་རྣམས་ཀྱི་དགོངས་ཉམས་ཡིན།  ཡང་གསང་ཐུགས་ཀྱི་གཏེར་དུ་སྦོས་གསུངས།  ང་ནི་ཏ་པི་ཧྲི་ཙ་སྟེ་མ་བརྗེད་དྲན་ན་ང་དང་རྟག་ཏུ་འཕྲད།  ང་མ་དྲན་ན་ང་དང་འཕྲད་དུས་མེད།  ཅེས་གསུངས་ནས་བླ་མ་ནི་ནམ་མཁའི་འཇའ་ཚོན་ལྟར་ཡལ་ནས་གཤེགས་སོ།  ལེགས་པ་བཞི་རྒྱུད་ལ་སྦྱོར་བ་བཞི།  ཉམས་སུ་བླངས་པ་ལྔ།  གཤིས་ཐོག་ཏུ་བཀལ་བ་བཞི།  གདེང་རྣམ་པ་གསུམ་གྱིས།  བླ་མའི་གདམས་ངག་བསྟན་པ་རྫོགས་སོ༎  དགེའོ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༡༠
[371]༄༅།  །  ན  ཞེ་ས་དགུ་ཕྲུག་བཞུགས༎  ༸  རྗེ་ཏ་པི་ཧྲི་ཙས་གྱེར་སྤུངས་ཆེན་པོ་ལ།  ཞེ་ས་དགུ་ཕྲུག་ཕུལ་ཏེ།  དྲི་མེད་ཀྱི་སྐུ།  ཚངས་མཆོག་གི་གསུང་།  མཁྱེན་ལྡན་གྱི་ཐུགས།  བླ་མ་རིན་པོ་ཆེ་གཙུག་གི་ནོར་བུ་དང་འདྲ་བ་བཞུགས་པའི་སྤྱན་ལམ་དུ།  ངོས་ཅན་འདྲ་བ་མཆིས་ནས།  ཞེ་ས་ཕྲའུ་ནང་དང་ནུབ་ཏུ་ཕུལ་ནས།  ངོས་ཅག་གི་ཚོགས་རྫོགས་པའམ།  སྒྲིབ་པ་སྦྱང་བར་གདའ་སྟེ།  བཞུགས་ཡུལ་དང་མཆིས་སྟབས་ཀྱིས་བསྐལ་ནས།  ཅུང་ཞིག་མ་མཇལ་ན།  མ་མཇལ་བའི་སྐབས་དེ་དག་ཏུ།  གཅེས་པའི་སྐུ་ནོར་བུ་རིན་པོ་ཆེ་ལ།  བསེར་མའི་སྙུང་གིས་མ་གོས་པར་མཇལ་དུ་ཁུམས་པ་ལགས།  ད་ལྟ་ཞལ་གདུགས་ཟླ་བ་ལྟ་བུ་མཇལ་བ་ཤིན་ཏུ་སྤྲོ་བ་ལགས།  མ་མཇལ་བའི་སྐབས་དེ་དག་ཏུ།  དགོངས་པ་ལ་གསལ་བར་བཞུགས་ལགས་སམ།  ༸  ཡང་ཕྱག་གསུམ་ཕུལ།  གཤེན་རབ་བླ་མ་ཐུགས་རྗེའི་མངའ་བདག་ལགས།  བཀའ་བཤད་དམ།  འགྲོ་བ་སེམས་ཅན་གྱི་དོན་ནམ།  ཐུགས་དམ་རིན་པོ་ཆེ་ལ་ཐུགས་ཀྱི་ཕྲིན་ལས་ཆེ་བ་མ་ལགས་པའི།  དབུ་མཛད་རིམ་པ་ནས།  མདངས་ད་ནང་ཁམས་བདེ་ལགས་སམ།  ཡང་ཕྱག་གསུམ་ཕུལ།  ཐུགས་དམ་རིན་པོ་ཆེ་ལ་འོ་མི་བརྒྱ་[372]༼བརྒྱལ་༽བར་དགོངས་ནས།  སྐུ་ཁམས་བདེ་ལགས་སམ།  ཞེས་དགུ་ཕྲུག་ཏུ་ཕུལ་བར་གདའ་ལགས་སོ༎  བལ་ཡུལ་༸ཁྲི་བརྟན་ནོར་བུ་རྩེའི་གློག་ཀླད་ནང་དཔར་རྩ་བསྒྲིགས༎  ༢༠༠༢  ༥  ༤  
[373]༄༅།  །  པ  མཇལ་ཐེབས་བར་མ་བཞུགས༎  ༸  དེ་ནས་གྱེར་སྤུངས་ཆེན་པོས།  ལོ་གསུམ་སོང་བ་དང་།  བྲག་ཤ་བ་གདོང་གི་དགོན་པ་ལ།  དབེན་གནས་མཛད་ནས་བཞུགས་ཙམ་ན།  ཁོང་གི་ཐུགས་ལས་སྤྲུལ་པའི་སྐུ་དེ་དང་མཇལ་ཡུན་ཐུང་པས།  གདམས་ངག་ཀྱང་མང་པོ་མ་ཐོབ།  ད་གཅིག་མཇལ་ན།  གཞན་དོན་དུ་འགྲོ་བའི་གདམས་ངག་འདྲ་ཐོབ་སྙམ།  ཅིས་ཀྱང་གཅིག་མཇལ་ན་སྙམ་པའི་མོས་པ་སྐྱེས།  སྲོད་ལ་བླ་མ་ལ་གསོལ་བ་བཏབས།  དགོངས་པ་ལ་བཞུགས།  སང་གི་གདུགས་ཤར་བའི་ཟེར་ལ།  མདུན་གྱི་ནམ་མཁའ་ལ་རྗེ་ཏ་པི་ཧྲི་ཙ་སྐུ་དྲི་མ་མེད་པ་ཤེལ་དཀར་དྭངས་པ་ལྟ་བུ།  རང་འབྱུང་རིག་པའི་སྐུ་ལ་རྒྱན་མེད་གཅེར་བུ་བཞུགས་པ་མཐོང་སྟེ།  དད་གུས་མོས་པ་དཔག་ཏུ་མེད་པ་བསྐྱེད་དེ།  བསྐོར་བ་བྱས་ལྷ་ཕྱག་བཙལ།  རྗེའི་ཞལ་ནས་འདི་སྐད་གསུངས།  སྐལ་ལྡན་རིགས་ཀྱི་བུ།  ཚེ་རབས་གོང་ནས་སྦྱངས་པའི་ལས་འཕྲོ་ཅན།  ངེས་པའི་དོན་བསྟན་དབང་པོ་མ་ཡེངས་བརྟན་པར་ཉོན།  ཕྱི་རབས་སྐལ་ལྡན་མ་ནོར་ལམ་ལ་ཁྲིད་པའི་ཕྱིར།  ཟབ་མོའི་མན་ངག་གདམས་པ་ཁྱོད་ལ་བསྟན།  བརྒྱད་ཁྲི་བཞི་སྟོང་བོན་གྱི་ཡང་བཅུད།  མཐར་ཐུག་རྫོགས་པ་ཆེན་པོ་བོན་གྱི་ཡང་རྩེ།  རྒྱུད་ཀྱི་རྩ་[374]བ།  ལུང་གི་སྙིང་པོ།  སངས་རྒྱས་ཐམས་ཅད་ཀྱི་དགོངས་པ།  ལྟ་བ་ཐམས་ཅད་ཀྱི་ཡང་ཕུགས།  གདམས་ངག་ཐམས་ཅད་ཀྱི་སྙིང་པོ།  སངས་རྒྱས་ཐམས་ཅད་ཀྱི་ངོ་བོ།  བདག་ཉིད་བྱང་ཆུབ་སེམས་ཀྱི་ཐིག་ལེ་ཉག་གཅིག  །ཕྱི་ནང་གསང་གསུམ་ཡང་གསང་གིས་གཏན་ལ་ཕབ་པ།  རྒྱལ་བ་དགོངས་རྒྱུད་དགུའི་ཐུགས་བཅུད།  གང་ཟག་ཉི་ཤུ་རྩ་བཞིའི་སྙན་རྒྱུད།  རྫོགས་པ་ཆེན་པོ་གནད་ཀྱི་གདམས་པ་བསྟན།  ཡང་གསང་ཐུགས་ཀྱི་དཀྱིལ་དུ་ཞོག  །ཅེས་གསུངས་སོ༎  བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས༎  ༢༠༠༢  ༥  ༥  
[375]  པ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི་བོན་མ་ནུབ་པའི་གཏན་ཚིགས་བཞུགས་སོ༎[376]༄༅།  །བསྟན་པ་དར་ནུབ་ཀྱི་ལོ་རྒྱུས་བསྟན་པ་ནི།  དང་པོ་བསྟན་པ་གཡུང་དྲུང་བོན་གྱིས་བཟུང་ནས་དར་ཞིང་རྒྱས་པར་བྱས།  མཁས་བཙུན་གྲུབ་པ་ཐོབ་པ་རྣམས་ཀྱིས་བསྟན་པ་བསྐྱངས།  སྒྲུབ་པ་པོ་རྒྱལ་ཐེབས་རྣམས་ཀྱིས་བསྟན་པ་འཛིན།  མཐུ་བོ་ཆེ་མན་ངག་དང་ལྡན་པ་རྣམས་ཀྱིས་བསྟན་པ་བསྲུང་།  བོད་དང་ཞང་ཞུང་གཉིས་ཀ་ན་བོན་མ་ཡིན་པ་ཆོས་ཀྱི་སྐད་ཙམ་མེ།  དུས་དེ་ཙམ་ན་ཞང་ཞུང་ན་གྲུབ་ཐོབ་ཙོ་མེན་གྱེར་ཆེན་དང་།  དོན་ན་སྤ་ཇི་ཕྲོམ་དཀར་པོ།  སྟོང་རྒྱུང་མཐུ་ཆེན།  མཁས་པ་མི་བཞི།  བླ་ཆེན་དྲན་པ་ནམ་མཁའི་སྐུ་ཚེའི་སྨད།  སྤྲུལ་པའི་སྐུ་བཞི་ནི།  ཞང་ཞུང་[377]བཀྲ་ཤིས་རྒྱལ་མཚན།  གུ་རུབ་སྟག་ཝེར་ཤིང་སླགས།  མ་ཧོར་སྟག་གཟིགས།  ཚེ་སྤུངས་ཟླ་བ་རྒྱལ་མཚན་དང་བཞིའོ།  ཏ་པི་ཧྲི་ཙའི་གདམས་པ་བཞག་པའི།  མཆོག་ཐུན་མོང་གཉིས་ལ་མངའ་བསྙེམས་པ་ཡི།  གྱེར་སྤུངས་ཆེན་པོ་སྣང་བཞེར་ལོད་པོ་བཞུགས་པའི་དུས།  དུས་ཀྱིས་འཁོར་ལོའི་ཤུགས་ཀྱིས་གཡུང་དྲུང་གི་བོན་ནུབ་པ་ལགས་ཏེ།  རྒྱལ་པོ་ནི།  ཞང་ཞུང་གི་རྒྱལ་པོ་ལིག་མི་རྒྱ།  མོན་གྱི་རྒྱལ་པོ་པན་ར་ལིང་།  བོད་ཀྱི་རྒྱལ་པོ་ཁྲི་སྲོང་ལྡེ་བཙན་བཞུགས་པའི་དུས།  དེ་གོང་རྒྱལ་པོ་རེ་རེ་ལ་སྐུ་འཁྲུངས་པའི་དུས་སུ།  ཕྱི་བློན་གཅིག  །ནང་བློན་གཅིག  །ཕྲིན་བློན་[378]གཅིག་དང་གསུམ་ལས་མེད།  ཁྲི་སྲོང་ལྡེ་བཙན་གྱི་རིང་ལ།  ཕྱི་བློན་བཅུ།  ནང་བློན་བཅུ།  ཕྲིན་བློན་བཅུ།  སུམ་བཅུ་ཡོད་པའི་དུས་དེར་རྒྱལ་པོའི་མངའ་ཐང་ཆེ་སྟེ།  སྟག་གཟིགས་ནོར་གྱི་རྒྱལ་པོ་བཏུལ་ནས།  ཚོང་ལམ་མཐའ་བར་དུ་ཆུའོ་ཆེན་པོས་ཆོད་པ་ལས།  ཤིང་རིང་གི་ཟམ་པ་འཛུགས་པ་དང་།  སྐུ་སྲུང་བྱེད་པར་ཁས་བླངས་སོ།  དེ་དུས་ཞང་ཞུང་གི་རྒྱལ་པོ་ལིག་མི་རྒྱ་བཞུགས་ན།  ཞང་ཞུང་ལ་དམག་སྟོང་སྡེ་དགུ་ཁྲི་དགུ་འབུམ་ཡོད་པའི་སྟེང་དུ།  སུམ་པ་སྟོང་བུ་ཆུང་ཡན་ཆད་མངའ་རིས་ཡིན་ལ།  བོད་ལ་སྟོང་སྡེ་བཞི་བཅུ་རྩ་གཉིས།  སྟོང་བུ་ཆུང་གཅིག་དང་རྩ་གསུམ་ལས་མེད་[379]ན།  ཞང་ཞུང་གི་རྒྱལ་པོ།  བོད་ཀྱི་རྒྱལ་པོས་མངོན་སུམ་དུ་བཏུལ་དུ་མི་ཐུབ་སྟེ།  བོད་ཀྱིས་རྒྱལ་པོའི་ཐུགས་ལ་བརྣག་པ་དང་།  ངན་གྱིས་གཡོ་སྒྱུས་བཏུལ་ལོ་སྙམ་མོ།  དེའི་དུས་ན་ཞང་ཞུང་གི་རྒྱལ་པོ་ལ།  བཙུན་མོ་གསུམ་ཡོད་པའི་ཆུང་ཤོས།  གུ་རུབ་ཟ་སྣང་སྒྲོན་ལེགས་མོ་བྱ་བ།  ལོ་བཅོ་བརྒྱད་ལོན་པ་ཞིག་ཡོད་པ་དེ་ལ།  བོད་ཀྱིས་རྒྱལ་པོའི་ཕྲིན་བློན་པ།  ཞེ་ངན་ལ་ཁོང་གདུག་པ།  སྨྲ་མཁས་ལ་གཡོ་ཆེ་བ།  སྣང་ནམ་ལེགས་གྲུབ་བྱ་བ་ཞིག་གིས།  གསེར་ཕྱེ་འབྲོང་རུ་གང་ཁྱེར་ཏེ།  སྣང་སྒྲོན་ལེགས་མ་ལ་བྱིན་ནས་འདི་སྐད་སྨྲས་སོ།  སྣང་སྒྲོན་ལེགས་མ་ཁྱོད་ལྟ་བུ།  [380]ཞང་ཞུང་རྒྱལ་པོའི་ཁབ་ཡང་ཆུན་བྱེད་པ།  ཁྱོད་རང་ཨ་ཅང་ཆེས་ཏེ།  བོད་ཀྱིས་རྒྱལ་པོས་ཡང་མི་བཟོད་པར་འདུག་པས་ན།  འདི་སྨད་པའི་ཐབས་ཡོད་དམ།  ཡོད་ན་བོད་ཀྱི་རྒྱལ་པོའི་ཁབ་ཀྱི་ཡང་ཆེན་མ་བྱ།  བོད་ཀྱི་མངའ་རིས་ཀྱི་སུམ་གཉིས་སྟེར་བར་འདུག་གོ་སྨྲས་པས།  སྒྲོན་ལེགས་མས་ན་རེ།  ཞང་ཞུང་རྒྱལ་པོ་ལ་དམག་ས་ཁེབ་པར་ཡོད།  བོད་ཀྱི་རྒྱལ་པོ་ལ་དམག་བ་གྲེ་མོའི་གཞུང་ཙམ་ལས་མེད་པས།  མངོན་དུ་བཏུལ་དུ་མི་ཐུབ་པས།  ངན་དང་ཐབས་ཀྱིས་འདུལ་ན།  ཞང་ཞུང་རྒྱལ་པོ་ནི་ཟླ་བ་ཕྱི་ཏ་ལ།  ཞང་ཞུང་ཡུལ་ནས།  སུམ་པ་གླང་གི་གྱིམ་ཤོད་དུ།  སྐུ་རྐྱེན་དང་ཆས་ནས་འདུན་མ་ལ་བཞུད་གྱིས།  དེར་སྒུགས་ལ་ཀྲོངས་མཛོད་ཅིག  དེའི་བྱ་གཏོང་བདག་གིས་བྱ་ཟེར་ཏེ།  བུ་མེད་ཀྱི་བློ་ལ་ལྟོས་པ་ཅིར་ཡང་མ་འདོད་དེ།  དེ་སྐད་སྨྲས་སོ།  དེར་ཚེས་དུས་ལ་འོང་པའི་བརྡ།  ལ་བཙས་ཀྱི་ཁར་འཇོག་པར་ཆད་དོ།  དེར་བོད་ཀྱི་རྒྱལ་བློན་དམག་མི་སྟོང་སྡེ་མང་པོ་དང་ཆས་འོངས།  སྣང་ནམ་ལེགས་གྲུབ་དང་།  རྒྱལ་པོ་སྔུན་ལ།  ལ་བཙས་ཀྱི་ཁར་བྱོན་ནས་ལྟས་པས།  ཆུ་སླ་ང་གང་གི་ནང་ན།  གསེར་ཆུང་གཅིག  དུང་ཆུང་གཅིག  དུག་མདེལ་གཅིག་དང་གསུམ་གདའོ།  བོད་ཀྱི་རྒྱལ་པོའི་ཞལ་ནས།  [381]ཆུ་སླ་ང་གང་ནི་ཟླ་བ་ཕྱི་མའི་ཉ་ལ་འོང་བྱ་བ་ཡིན།  གསེར་ཆུང་དང་དུང་ཆུང་ནི།  དྭང་རའི་གསེར་ཕུག་དུང་ཕུག་གཉིས་སུ་དམག་ཆོས་ལ་སྒུགས་ཤིག་བྱ་བ་ཡིན།  དུག་མདེལ་ནི་བརྣག་པ་སྐྱེད་ལ་བསྒུག་ལ་སོད་ཅིག་བྱ་བ་ཡིན་ཟེར་ཏེ།  བསྒུགས་སོ།  དེར་རྒྱལ་པོ་གཉིས་མཇལ་ནས།  བོད་ཀྱི་དམག་མིས་ཞང་ཞུང་གི་རྒྱལ་པོ་བཀྲོངས་སོ།  དེར་ཞང་ཞུང་འབུམ་སྡེ་ནི་ཕམ།  བོད་ཀྱི་ཁྲི་སྡེ་ནི་རྒྱལ་ལོ།  དུས་དེ་ཙམ་ན།  དབུས་ཀྱི་ལྷ་ས་བྱ་བར་མི་སྡེ་ཞིག་ཅི་བྱ་བར་མ་བཏུབ་སྟེ།  སྤེ་ནེ་གུ་བྱ་བའི་མོ་མ་ཞིག་ལ་མོ་བཏབ་པས།  ཁྱེད་ཀྱི་མི་སྡེ་ཕུང་པ་ནི་སུས་ཀྱང་མ་ལེན་ཏེ།  ཕ་མེད་པའི་བུ་ཞིག་ཡོད་པ་དེའི་ནལ་སྣ་ཟུག་པ་ཡིན་ཟེར་རོ།  དེ་གང་ཡིན་བྱས་པས།  ཁྱེའུ་ལོ་བཅོ་ལྔ་ལོན་པ་ཞིག་ལ།  ལྕག་སྣ་བཙུགས་ནས་འདི་ཡིན་ཟེར་རོ།  དེ་ལ་ཅིས་ཕན་དྲིས་པས།  བོན་པོ་རུས་སྣ་མི་འདྲ་བ་བཅོ་ལྔས་སེལ་ཆེན་ཞིག་གྱིས་ལ།  ནལ་བུ་གླང་ཁམ་པ་ཞིག་ལ་བསྐྱོན་ལ།  ཁ་ནུབ་ཏུ་སྟོན་ལ་སྐད་རིགས་མི་གཅིག་པའི་ཡུལ་དུ་སྤྱུགས་ན་ཕན་ཟེར་ནས།  ཁ་ཆེ་བྱེ་བྲག་སྨྲ་བའི་ཡུལ་དུ་སྤྱུགས་སོ།  ཁྱེའུ་ཡང་ལས་འཕྲོ་ཅན་ཞིག་བྱུང་སྟེ།  རྒྱ་གར་གྱི་ཡུལ་དུ་ཆོས་བསླབ་ནས།  ལོ་ཚ་བ་བཟང་པོ་ཞིག་བྱུང་ནས།  མིང་ཡང་བྷོ་ཏེ་ས་[382]ཏྭར་བཏགས་སོ།  ཁོ་སྤྱུགས་པའི་རྐྱེན་མོ་མ་བོན་པོས་བྱས་པས།  རྒྱལ་བློན་གྱིས་བར་དུ་ཕྲ་མ་གསོལ་བ།  བོན་སྣུབས་ལ་ཆོས་མཛོད།  བཀའ་ནི་དམ་པའི་ཆོས་བདེན།  བོན་འདི་མངའ་ཐང་མཐོ་ན།  རྒྱལ་སྲིད་དང་།  རྒྱལ་ཁམས་ཡོངས་ལ་གནོད་པར་མཆིས་པས།  བོན་བསྣུབ་དགོས་ཟེར་ཏེ་ཕྲིན་བརྫངས་སོ།  རྒྱལ་པོས་ཕྲ་མ་ལ་མ་གསན་པར།  འོ་ན་ཉི་ཟླ་ཡང་སྣུབ་བམ།  དུས་ལ་བབ་སྟེ་ནུབ་པ་སྲིད་པ་ལས།  ཆེད་དུ་སྣུབ་དུ་མི་རུང་གསུངས།  དུས་དེ་ཙམ་ན།  ཉི་ཟླའི་འོད་ཀྱང་ཤི་བ་ཞིག་བྱུང་།  མོན་གྱི་རྒྱལ་པོ་པན་ར་ལིང་གིས་རྨི་ལྟས་སུ།  གསེར་གྱི་ཉི་མ་སྟོང་གསུམ་ཡོངས་ལ་དྲོ་བ་ཞིག་ཤར་བས།  སའི་གཏིང་དུ་ནུབ་པ་ཞིག་རྨིས་ནས།  རྨི་ལམ་དེ་རྒྱལ་པོ་ཧ་ལ་ཡ་ག་ལ་བཤད།  དེས་བློན་པོ་དེ་ཤི་དེ་རྩོ་ལ་བཤད།  དེ་གཅིག་ནས་གཅིག་ཏུ་ཐོས་ནས་རྒྱལ་པོའི་སྙན་དུ་གསན་ནས།  བོད་ཀྱི་རྒྱལ་པོའི་ཐུགས་དགོངས་ནས་སྨྲས་པ།  ནལ་བུ་འདི་འདྲ་རྒྱལ་ཁམས་སུ་སྤྱུགས་པས།  ཟམ་འཕྲང་དང་ལྷོ་བལ་གྱི་ཚད་པས་མ་ཤི་བར།  རྒྱ་གར་གྱི་ཡུལ་དུ་ཆོས་བསླབ་ནས།  མཁས་པར་གྱུར་ནས་བདག་ལ་ཕྲ་མ་གསོལ་ལུགས་སམ།  བོན་སྐྱོང་རྒྱལ་པོ་བཀྲོངས་ལུགས་སམ།  མོན་གྱི་རྒྱལ་པོའི་རྨི་ལྟས་འོང་ལུགས་སམ།  [383]གཡུང་དྲུང་གི་བོན་རིན་པོ་ཆེ་འདི་ནུབ་ནུབ་འདྲ་གསུངས་ནས་བསྣུབས་སོ།  ཞང་ཞུང་ཁྲི་སྡེ་ནི་ཡར་ཆད།  སུམ་པ་སྟོང་སྡེ་ནི་མར་བུད།  བོད་སིལ་བུར་སོང་པའི་དུས་དེར།  ཞང་ཞུང་རྒྱལ་པོའི་ཁབ་ཆེན་མ་ཁྱུང་ཟ་མཚོ་རྒྱལ་དེས།  བོད་ཀྱི་རྒྱལ་པོ་ལ་ཐུགས་ཀྱི་བརྣག་པ་སྐྱེས་ནས།  གྱེར་སྤུངས་སྣང་བཞེར་ལོད་པོ་སྤྱན་དྲངས།  ཟ་འོག་དགུ་རིམ་གྱི་གདན་བཏིངས།  དར་དཀར་ཤ་བ་རིས་ཀྱི་གུར་ཕུབ།  འབྲས་ཆང་དིང་པ་དྲངས།  བདའ་དགུ་དང་འདོད་དགུ་ནི་ཕུལ།  གདུང་པའི་མཆི་མ་ཁྲག་ཏུ་གཏིགས་ནས་ཞུས་པ།  བོན་སྐྱོང་རྒྱལ་པོ་ནི་བཀྲོངས།  བོན་ཁྲིམས་དར་གྱི་མདུད་པ་ནི་ཞིག  །རྒྱལ་ཁྲིམས་གསེར་གྱི་གཉའ་ཤིང་ནི་ཆག  བོན་ཁམས་སིལ་བུར་སོང་།  གཡུང་དྲུང་བོན་གྱི་བསྟན་པ་ནི་ནུབ།  འདི་ལྟ་བུའི་དུས་བྱུང་པས།  ཐུགས་ཀྱི་བརྣག་པ་ཞུ་འཚལ་ཞུས་པས།  སྣང་བཞེར་ལོད་པོའི་ཞལ་ནས།  ང་ལ་སྤུ་བྱ་བ་གསེར་སྲང་གཅིག་ལ་ལོ་གསུམ་བསྒྲུབས་ནས་བཏང་ན།  བོད་ཁམས་རླུང་གིས་འཁྱེར་བ་ཡོད་པ་འདི་བྱ་འམ།  ཁྱུང་བྱ་བ་གསེར་སྲང་ཕྱེད་ལ་ཟླ་བ་གསུམ་བསྒྲུབས་ནས་བཏང་ན།  ཡར་ལུང་སོགས་ཀ་ཁྲི་སྲོང་སྡེ་བཙན་འཁོར་དང་བཅས་པ་ཕུང་པ་ཡོད་པ་དེ་བྱ་འམ།  རྔུབ་བྱ་བ་གསེར་ཞོ་གཅིག་[384]ལ་ཞག་བདུན་བསྒྲུབས་ནས་བཏང་ན།  རྒྱལ་པོ་ཉིད་སོད་པ་ཡོད་པ་འདི་བྱའམ།  གསུངས་པས།  མཚོ་རྒྱལ་གྱི་ཞལ་ནས་རྔུབ་མཛད་པར་འཚལ་ལོ་ཞུས་པས།  གྱེར་སྤུངས་ཆེན་པོ་ད་རོག་མཚོ་གླིང་ལ།  དར་དཀར་ཤ་བ་རིས་ཀྱིས་གུར་ཕུབ།  ཟ་འོག་དགུ་རིམ་གྱི་གདན་ལ་བཞུགས་ནས།  ཞག་བདུན་བསྒྲུབས་ནས།  གསེར་ཞོ་གཅིག་གསུམ་དུ་བཅད་ནས།  སུམ་ནམ་གཅིག་སྲོད་ལ་འཕང་པས།  ཡར་ལུང་ཤམ་པོའི་མགུལ་གྱི་མཚོ་ལ་རྒྱབ་ནས།  མཚོ་སྐམས་ཀླུ་བྲོས།  ཡར་ལུང་མཚོ་སྐམས་བྱ་བ་ཡོད་དོ།  སུམ་ནམ་གཅིག་ནམ་ཕར་ཕྱེད་ཚུར་ཕྱེད་ལ་འཕང་པས།  སོགས་ཁ་སྤུན་པོའི་རི་ལ་ཤ་བ་བདུན་ཉལ་བ་ལ་རྒྱབ་ནས།  གཉིས་ཤི་ལྔ་རེངས་པས།  ཤ་བ་རིང་ཀྱི་རི་བྱ་བ་ཡོད་དོ།  སུམ་ནམ་གཅིག་ཐོ་རངས་འཕང་པས།  སྐུ་མཁར་བྱི་བ་སྟག་རྩེ་ལ་རྒྱབ་ནས།  རྒྱལ་པོ་སྙུང་གིས་ཟིན་ནོ།  རྒྱལ་པོ་རིག་པ་ཅན་དེས་ཞལ་ནས།  གཡུང་དྲུང་བོན་གྱི་བསྟན་པ་བསྣུབས་བོན་སྐྱོང་རྒྱལ་པོ་བཀྲོངས།  ད་ནང་ཐོ་རང་ཙྭོ་འོང་ལུགས་ཀྱིས།  གྱེར་སྤུངས་ཆེན་པོ་ཐུགས་ཁྲོས་པ་ཡིན་པས།  གསེར་ཕྱེ་འབྲོང་རུ་གང་ཁྱེར་ལ།  མི་རྟ་བརྒྱ་ཐམས་པ་ཆོས་ཤིག  །གྱེར་སྤུངས་དེ་ལ་ང་གསོ་བའི་ཐབས་ཡོད་དོ།  དེ་གདན་མ་འགྲོངས་ན་ང་ནི་མྱུར་དུ་[385]འཆི་བ་འདྲ་གསུངས་སོ།  དེར་རྟ་པ་བརྒྱ་དྲྭ་བྱེའི་ལུང་པར་ཕྱིན་ནས།  ཞང་ཞུང་ལུག་གི་རྫི་ལ་བོད་ཀྱི་རྟ་པ་རྣམས་ཀྱིས་གཏམ་དྲིས་པ།  གྱེར་སྤུངས་ཐུགས་ཀྱིས་བརྣག་པ་ཕྱུངས་ནས་བོད་ཀྱི་རྒྱལ་པོ་བསྙུང་།  གྱེར་སྤུངས་ལ་སྐུ་རྒྱལ་འབུལ།  སྤྱན་འདྲེན་པས་གང་ན་བཞུགས་དྲིས་སོ།  རྫི་བོས་སྨྲས་པས།  མཚོ་གླིང་ཉེ་བྲག་དཀར་པོ་མ་གིའི་རྩ་ན་དར་དཀར་ཤ་བ་རིས་ཀྱི་གུར་ཕུབ་ནས་ཡོད།  སྐུ་མ་ངེས་ཏེ་ཅིར་ཡང་སྤྲུལ་ཟེར་རོ།  དེར་མཚོ་ལ་གྲུ་བཏང་ནས་ཕྱིན་པས།  ཟ་འོག་གི་གདན་དགུ་རིམ་གྱི་སྟེང་ན།  ཤེལ་གྱི་རྣ་རུར་སྤྲུལ་ནས་འདུག་པ་ལ།  གསེར་ཕྱེ་འབྲོང་རུ་གང་ཕུལ་ནས་བསྐོར་བ་དང་ལྷ་ཕྱག་བྱས་པས།  ཤེལ་གྱིས་རྣ་རུ་གྱེར་སྤུངས་སུ་སྐུ་བཞེངས་ནས་གསུངས་པ།  བོན་སྐྱོང་རྒྱལ་པོ་བཀྲོངས།  གཡུང་དྲུང་བོན་གྱི་བསྟན་པ་བསྣུབས།  ཐུགས་ལས་བརྣག་པ་སྐྱེས་ནས་ཀྱང་།  བོད་ཀྱི་རྒྱལ་པོ་བཀྲོངས་ནས་བོད་ཁམས་ཕུང་ནས་འགྲོ་བ་ལ།  ད་ངས་སྨྲས་པ་ཁས་ལེན་ནམ་གསུངས།  བློན་པོས་ཞུས་པ།  རྗེ་ཁྲི་སྲོང་སྡེ་བཙན་གྱིས་ཞལ་ནས།  དང་པོ་གཡུང་དྲུང་བོན་བསྣུབས་པ་ཡང་ངས་མ་ཉེས་ཏེ།  བྷོ་ཏི་ས་ཏ་དང་རྒྱ་གར་གྱི་མཁན་པོ་རྣམས་དང་།  འཁོར་གྱི་བློན་པོ་རྣམས་ཀྱིས་ཕྲ་མ་ལགས།  ད་ཅི་ལྟར་[386]གསུངས་པ་བཀའ་ཉན་ཞུས་པས།  འོ་ན་ངའི་ཚིག་བཞི་འདི་སྟེར་རམ།  ངས་སྤྱོད་པའི་ཞང་ཞུང་གི་བོན་སྡེ་སུམ་བརྒྱ་དྲུག་ཅུ་འདི་མི་བསྣུབ་པ་དང་གཅིག  གུ་རུབ་ཀྱི་མི་སྡེ་འདི་ལ་ཡུལ་ཡར་ལུང་སོགས་ཁ་བྱིན་ནས།  བླ་དང་བློན་གྱིས་ཁྲལ་མེད་པར་གཡས་གྲལ་ལ་འཇོག་པ་དང་གཉིས།  རྗེ་ལིག་མི་རྒྱའི་སྐུ་ཚད་དུ།  གསེར་གྱི་མཆོད་རྟེན་ལ་གཡུང་དྲུང་འདོམས་གང་དགར་བ་དང་།  ཁྱུང་ཟ་མཚོ་རྒྱལ་གྱི་སྤྱན་སྔར།  ལྷུ་བཅུ་གཉིས་མགོ་དང་བཅུ་གསུམ་གྱི་སྟོང་འཇལ་བ།  གཙིགས་སུ་སྦྱིན་ནམ་གསུངས་སོ།  དེར་དབང་བློམ་མི་གསུམ་གྱིས་ཁས་བླངས་སོ།  དེ་ནས་གྱེར་སྤུངས་རྗེའི་སྤྱན་སྔར་གདན་སྐྱོད་ནས།  ཕྱིར་ལྡོག་གི་ཆོ་ག་གསང་ཐིས་འཕར་མ་དགུ་བསྐོར་མཛད།  རྗེའི་བུ་ག་དགུ་ནས་གསེར་གྱི་སྐུད་པ་དར་སྐུད་སྒྲིལ་མ་ཙམ་རེ་ཡང་བཏོན་ནོ།  སྲང་ལ་བཅལ་བས་སུམ་ནམ་གཅིག་བཏོན་ནོ།  དེའི་རྗེས་ལ་ཁྲག་ངན་དང་རྣག་དང་ཆུ་སེར་ལས་སོགས་པ་མང་དུ་བཏོན་ནས་བསྙུངས་པ་གདངས་སོ།  རྒྱལ་པོ་ཡང་ཤིན་ཏུ་དྲིན་ནས།  ཞང་ཞུང་བོན་སྡེ་རྣམས་མ་བསྣུབས་སོ།  གུ་རུབ་མི་སྡེ་ལ་ཡུལ་སོག་ཁ་དང་།  གྲལ་གཡས་ལ་བཞག་གོ།  ཞང་ཞུང་རྒྱལ་པོའི་སྐུ་ཚད་དང་མི་སྟོང་བཅུ་གསུམ་བཙུན་མོའི་སྤྱན་སྔར་བརྫངས་[387]སོ།  དེར་གཡུང་དྲུང་གི་བོན་དར་ཞིང་རྒྱས་པར་བཞུགས་དུས།  བཀའ་བྱིན་རླབས་ཀྱི་བདག་པོ་གྱེར་སྤུངས་སྣང་བཞེར་ལོད་པོ་ལ།  མཁས་པ་གྲུབ་ཐོབ་སྟོང་རྒྱུང་མཐུ་ཆེན་གྱིས་ཞུས་ཏེ།  བོན་སྒོ་བསམ་གྱིས་མི་ཁྱབ་པ་ཞུས་སོ།  དེ་རྣམས་ཁ་བྱང་རྒྱས་པར་གསལ།  འདི་ནི་བསྡུས་པའི་ལོ་རྒྱུས་བོན་མ་ནུབ་པའི་གཏན་ཚིགས་ཟུར་ཙམ་བསྟན་པ་ལགས་སོ༎  སརྦ་མངྒ་ལཾ།  དགེའོ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༦
[389]  ཕ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་སྒྲོན་མ་དྲུག་གི་གདམས་པ་བཞུགས་སོ༎[390]༄༅།  །ཀུན་ཏུ་བཟང་པོ་རང་རིག་ཐམས་ཅད་མཁྱེན་ལ་ཕྱག་འཚལ་ལོ།།  །གྱེར་སྤུངས་ཆེན་པོ་སྣང་བཞེར་ལོད་པོ་དྲྭ་བྱེའི་ནུབ་ཕྱོགས།  །བྲག་ཤ་བ་གདོང་གི་དགོན་པ་ན་བཞུགས་ཙམ་ན།  རྗེ་ཏ་པི་ཧྲི་ཙ་སྤྲུལ་པའི་སྐུ་དེ་བྱོན་ནས།  །དྲེགས་པའི་ང་རྒྱལ་བཅོམས་ནས།  །རིག་པའི་གནས་ལུགས་བསྟན།  །བཅིངས་ཚད་ཀྱི་སྒྲོག་ལས་བཀྲོལ་ནས།  །མཉམ་པའི་ཐང་ལ་ཕྱུང་སྟེ།  །རིག་པ་རང་ས་ཟིན་པར་བྱས་སོ།  །དེ་ནས་ལོ་ལྔ་ལོན་ཙམ་ན།  །གྱེར་སྤུངས་ཆེན་པོ་མཚོ་གླིང་གི་དོ་ལ་དབེན་པ་མཛད་ནས་བཞུགས་ཙམ་ན།  །དབྱར་ཟླ་ར་བའི་ཚེས་བཅོ་ལྔའི་གདུགས་ཀྱི་ཉིན་པར།  གྱེར་སྤུངས་[391]དགོངས་པ་ལ་བཞུགས་ནས་ཡོད་ཙམ་ན།  །མདུན་གྱི་ནམ་མཁའ་ལ།  །རྗེ་ཏ་པི་ཧྲི་ཙ་སྤྲུལ་པའི་སྐུ་དེ།  །སྐུ་དྲི་མ་མེད་པ་ཤེལ་དཀར་གྱི་མདོག་ལྟ་བུ།  །རང་འབྱུང་གི་སྐུ་ལ་རྒྱན་མེད་པ།  །སྒྲིབ་གཡོགས་མེད་པའི་སྐུ་གཅེར་བུར་བཞུགས་པ་མཐོང་སྟེ།  །དད་པ་དང་གདུང་བ་སྐྱེས་ནས།  །བསྐོར་བ་དང་ལྷ་ཕྱག་བྱས་པས།  །རྗེའི་ཞལ་ནས་སྐལ་ལྡན་རིགས་ཀྱི་བུ།  །ཚེ་རབས་གོང་ནས་སྦྱངས་པའི་ལས་འཕྲོ་ཅན།  །ངེས་པའི་དོན་བསྟན་དབང་པོ་གཏོད་ལ་ཉོན།  །ཕྱི་རབས་སྐལ་ལྡན་མ་ནོར་ལམ་ལ་ཁྲིད་པའི་ཕྱིར།  །ཟབ་མོའི་སྙིང་གཏམ་ཚིག་གསུམ་ཁྱོད་ལ་བསྟན།  །བརྒྱད་ཁྲི་བཞི་[392]སྟོང་བོན་གྱི་མཐར་ཐུག  །རྫོགས་པ་ཆེན་པོ་བོན་གྱི་ཡང་བཅུད།  །བདེར་གཤེགས་དགོངས་རྒྱུད་དགུའི་མན་ངག  །གང་ཟག་ཉི་ཤུ་རྩ་བཞིའི་སྙན་རྒྱུད།  །བྱང་ཆུབ་སེམས་ཀྱི་གནད་དྲུག་ཅེས་བྱ་བ་འདི་མ་ཤེས་ན།  །མན་ངག་སྟོན་པའི་བླ་མ་ནི།  །དམུ་ལོངས་ལ་རྫས་སྟོན་པ་དང་འདྲའོ།  །མན་ངག་འདི་མེད་ན།  །རྫོགས་པ་ཆེན་པོའི་རྒྱུད་ལུང་དུ་མ་བཤད་ཀྱང་།  །སྙིང་མེད་ལུས་དང་མིག་མེད་དབང་པོ་འདྲ།  །བརྒྱད་ཁྲི་བཞི་སྟོང་བོན་སྒོ་ཅི་བཤད་ཀྱང་།  །དྲང་པའི་དོན་དུ་ཕྱོགས་ཙམ་བརྗོད་པར་ཟད།  །སྙིང་པོའི་ཐོག་ཏུ་གང་གིས་ཕེབས་པ་མིན།  །རིགས་ཀྱི་བུ་དེའི་ཕྱིར་ན་གདམས་པ་འདི་ནི།  །ཀུན་གཞི་[393]ངོས་འཛིན་པའི་མེ་ལོང་།  ཡེ་ཤེས་གབ་སྐུང་འདོན་པའི་སྒྲོན་མེ།  རིག་པ་གཅེར་བུར་ཕུད་པའི་མན་ངག  །འཁྲུལ་པ་ཕུགས་ཐག་གཅོད་པའི་གདམས་པ།  །གནས་ལུགས་མཛུབ་ཚུགས་སུ་སྟོན་པའི་སྙིང་གཏམ་ཞེས་བྱ་བ་ཡིན་ཏེ།  །གནས་པ་གཞིའི་སྒྲོན་མ་ངོ་བོ་ཅི་ལྟར་གནས་པ་ཀུན་གཞི་ངོས་འཛིན་གྱི་གནད།  །ཙི་ཏ་ཤའི་སྒོན་མ་གཞི་གང་ན་གནས་པ་རང་རིག་ཁོང་ཤར་གྱི་གནད།  དཀར་འཇམ་རྩའི་སྒྲོན་མ་ལམ་གང་ལས་ཕྱུང་པ་ཡེ་ཤེས་ཟང་ཐལ་གྱི་གནད།  །རྒྱང་ཞགས་ཆུའི་སྒྲོན་མ་སྒོ་གང་ལ་ཤར་བ་རིག་པ་གཅེར་མཐོང་གི་གནད།  །ཞིང་ཁམས་ངོ་སྤྲོད་ཀྱི་སྒྲོན་མ་ལམ་ཅི་[394]ལྟར་ཉམས་སུ་བླང་པ་སྐུ་གསུམ་དམར་ཐག་བཅད་པའི་གནད།  །བར་དོ་དུས་ཀྱི་སྒྲོན་མ་འཁྲུལ་རྟོགས་ཀྱི་སོ་མཚམས་གང་ལ་ཐུག་པ་འཁོར་འདས་གྱེས་ཚུལ་གྱི་གནད་བསྟན་པ་དང་དྲུག་གོ།  །རིགས་ཀྱི་བུ་གདམས་པ་འདི་ནི།  །དད་མེད་སྒེར་བུ་ལོག་ལྟ་ཅན་གྱི་གང་ཟག་དང་།  གདེང་མེད་གཅམ་བུ་འཕྱར་ལ་གཡེང་བའི་གང་ཟག་དང་།  །མ་རབ་བྱིས་པ་ཐེག་པ་འོག་མའི་གང་ཟག་རྣམས་ལ།  །སྒྲ་ཙམ་ཡང་བསྒྲག་པར་མི་བྱའོ།  །སྐྱེ་ཤིས་གཏིང་ནས་འཇིགས་ཤིང་བྱང་ཆུབ་དོན་དུ་གཉེར།  །དད་པ་སྐྱོ་ངས་མེད་ཅིང་བླ་མ་གཙུག་ཏུ་ཁུར།  །འཇིག་རྟེན་བྱ་བ་སྤངས་ནས་ཟབ་མོའི་དོན་ལ་སྒྲུབ།  །གདམས་པའི་སྣོད་དུ་བཟང་གི་དེ་ལ་བསྟན་པར་གྱིས།  །ཞེས་གསུངས་ནས་སྒྲོན་མ་རྣམ་པ་དྲུག་གི་མན་ངག  །བྱང་ཆུབ་སེམས་ཀྱི་གནད་དྲུག་ཏུ་གདམས་སོ།  །དུས་མཐའི་བར་དུ་མི་ནུབ་འགྲོ་དོན་བྱེད་པར་ཤོག  །ས་མ་ཡ།  ༈  །ཀུན་ཏུ་བཟང་པོ་རང་རིག་ཡེ་སངས་རྒྱས་ལ་ཕྱག་འཚལ་ལོ།  རིགས་ཀྱི་བུ།  །གནས་པ་གཞིའི་སྒྲོན་མ་ཞེས་བྱ་བ་ནི།  །གཞི་ངོ་བོ་ཉིད་ཀྱི་གནས་ལུགས་དང་།  །འཁོར་འདས་གཉིས་ཀྱི་གྱེས་ཚུལ་བསྟན།  །གཞི་ཡི་གནས་ལུགས་བསྟན་པ་ནི།  །ཀུན་གཞི་རིག་པ་བློ་དང་གསུམ།  །རྣམ་པ་གསུམ་དུ་ཤེས་པར་བྱ།  [395] ཀ༽ ཀུན་གཞི་བྱང་ཆུབ་སེམས་ཉིད་ནི།  །འོད་གསལ་སྟོང་པ་བཅོས་སླད་མེད།  །ཀ་དག་ཆེན་པོ་བོན་གྱི་སྐུ།  །གང་གི་དྲི་མེད་མཐས་མ་རེག  །རང་བཞིན་ལྷུན་གྲུབ་རྫོགས་པའི་སྐུ།  །ཀུན་རྫོགས་ཡོངས་རྫོགས་ཐམས་ཅད་རྫོགས།  །ངེས་མེད་སྤྲུལ་སྐུ་ལུང་མ་བསྟན།  །ཕྱོགས་མེད་ཆོ་འཕྲུལ་ཅི་ཡང་ཤར།  །སོ་སོར་ཐ་དད་མ་ཡིན་ཏེ།  །སྣང་སྲིད་ཡོངས་ལ་ནམ་མཁའ་བཞིན།  །འཁོར་འདས་ཡོངས་ལ་སྤྱི་ཁྱབ་བདལ།  །མཁའ་གསལ་གཅིག་གིས་ཀུན་ལ་ཁྱབ།  །གསལ་བའི་མཁའ་ལ་ཕྱོགས་རིས་མེད།  །ཀློང་ཆེན་གཅིག་ནས་ཐམས་ཅད་ཤར།  །སྟོང་པའི་ཀློང་ལ་ཡོངས་དོག་མེད།  །དབྱིངས་ཆེན་གཅིག་ན་ཐམས་ཅད་གནས།  །མཉམ་པའི་དབྱིངས་ལ་མཐོ་དམན་མེད།  །དེ་ལ་བྱང་ཆུབ་སེམས་ཞེས་བྱ།  །དྲང་པའི་དོན་དུ་གསུམ་དུ་བཤད།  །ངེས་པའི་དོན་ལ་དབྱེ་རུ་མེད།  །ཐིག་ལེ་ཆེན་པོ་གཅིག་ཏུ་གནས།  །ས་མ་ཡ།ཁ༽  རིག་པའི་ཡེ་ཤེས་བྱ་བ་ནི།  །ནམ་མཁའི་ཀློང་ནས་ཉི་མ་བཞིན།  །ཀུན་གཞིའི་ཀློང་ནས་རིག་པ་ཤར།  །ངོ་བོ་གསལ་ལ་རང་བཞིན་སྟོང་།  །རྣམ་པར་ཤེས་རིག་རྟོག་པ་མེད།  དེ་ལ་སྣང་བའི་རྩལ་གསུམ་ཤར།  །སྒྲ་དང་འོད་དང་ཟེར་དང་གསུམ།  །གསལ་བའི་མཁའ་ལ་འོད་དུ་ཤར།  [396]སྟོང་པའི་ཀློང་ནས་རང་འབྱུང་སྒྲ།  །གཉིས་མེད་རིག་པའི་ཟེར་དུ་འཕྲོ།  །དེ་ལ་སྣང་བའི་ཡུལ་ཞེས་བྱ།  །ཡུལ་རིག་སོ་སོར་མ་ཡིན་ཏེ།  །དབྱེའི་མི་ཕྱེད་ཟུང་དུ་འབྲེལ།  །དེ་ལ་རིག་པའི་ཡེ་ཤེས་ཟེར།  །ཤེས་རིག་རྒྱུད་ཀྱི་ཀུན་གཞི་བྱ།  །མེ་ལོང་ཡེ་ཤེས་ཡོན་ཏན་གཞི།  །ཀུན་གཞིའི་རྣམ་ཤེས་བག་ཆགས་གཞི།  །མ་འདྲེས་ཡོངས་སུ་རྫོགས་པ་རུ།  །རིག་པའི་སེམས་རྒྱུད་སོ་སོར་ཤར།  །ཀུན་གཞི་རྟོག་མེད་ལུང་མ་བསྟན།  །ངོ་བོ་ཀ་དག་དྲི་མེད་ཀྱང་།  །འཁོར་འདས་སྐྱོན་ཡོན་གཉིས་ཀའི་གཞི།  །འོད་དང་རིག་པ་འབྲེལ་བ་ལས།  །སྐུ་དང་ལུས་ཀྱི་གཞི་རུ་གྱུར།  །སྒྲ་དང་རིག་པ་འབྲེལ་བ་ལས།  །གསུང་དང་ངག་གི་གཞི་རུ་གྱུར།  །ཟེར་དང་རིག་པ་འབྲེལ་བ་ལས།  །ཐུགས་དང་ཡིད་ཀྱི་གཞི་རུ་གྱུར།  །ས་མ་ཡ།ག༽ བློའི་སེམས་ཞེས་བྱ་བ་ནི།  །ཤེས་རིག་རྒྱལ་པོ་རྟོག་མེད་ཀྱང་།  །བསམ་དྲན་སྣ་ཚོགས་འཆར་བའི་གཞི།  །ཉི་མའི་རྩལ་ལས་འོད་ཟེར་བཞིན།  །རིག་པའི་རྩལ་ལས་བློ་རུ་ཤར།  །དྲན་རིག་སྣ་ཚོགས་ཡུལ་ལ་སྤྱོད།  །ཚོགས་དྲུག་ཡུལ་དྲུག་རྩལ་དུ་ཤར།  །དེ་ལ་བསམ་པའི་བློ་ཞེས་བྱ།ང༽ དྲན་ཞིང་རིག་པས་དྲན་པར་བྱ།  །ཡུལ་ལ་སྤྱོད་པས་སེམས་ཞེས་བྱ།  ས་མ་ཡ།ཅ༽ མདོ་རུ་སྡུས་ན་འདི་ལྟ་སྟེ།  [397]།ཀུན་གཞི་རིག་པ་བློ་དང་གསུམ།  །གཞི་དང་སྙིང་པོ་ཆོ་འཕྲུལ་གསུམ།  །མ་དང་བུ་དང་རྩལ་དང་གསུམ།  །སེམས་དང་སེམས་ཉིད་ཞེས་ཀྱང་བྱ།  །གང་ཟག་གཅིག་གི་རྒྱུད་ཐོག་ན།  །འདུ་འབྲལ་མེད་པར་གནས་ཚུལ་ནི།  །ཀུན་གཞི་ནམ་མཁའི་ངོགས་དང་འདྲ།  རིག་པ་ཉི་མའི་སྙིང་པོ་འདྲ།  །བློ་ནི་ཉི་མའི་འོད་ཟེར་འདྲ།  །སྒྲ་ནི་རང་འབྱུང་རྩལ་དུ་ཤར།  །འོད་ནི་ཉི་འོད་གཞའ་ཁྱིམ་འདྲ།  །ཟེར་ནི་ཉི་ཟེར་དྲྭ་བའི་ཚུལ།  །གདོད་མ་གཤིས་ཀྱི་གནས་ལུགས་ཡིན།  །ས་མ་ཡ།  ཆ༽ འཁོར་འདས་གཉིས་ཀྱི་གྱེས་ཚུལ་ནི།  ཀུན་བཟང་ཇི་ལྟར་ཡེ་སངས་རྒྱས།  །སེམས་ཅན་ལས་ཀྱིས་ཇི་ལྟར་འཁོར།  །རྟོགས་པས་ཀུན་བཟང་ཡེ་སངས་རྒྱས།  །མ་རྟོགས་སེམས་ཅན་ལས་ཀྱིས་འཁོར།  །ཀུན་གཞི་རིག་པ་རྟོགས་འཁྲུལ་གཞི།  །སྣང་བའི་ཡུལ་གསུམ་རྟོགས་འཁྲུལ་རྐྱེན།  །དྲན་རིག་ཤེས་པ་རྟོགས་འཁྲུལ་རྒྱུ།  །ཀུན་གཞི་རིག་པ་རྟོགས་འཁྲུལ་མེད།  །འཁོར་འདས་གཉིས་སུ་གྱེས་པ་མེད།  །དྲན་པའི་བློ་ལ་རྟོགས་འཁྲུལ་བྱུང་།  །འཁོར་དང་མྱང་འདས་གཉིས་ལྟར་ཤར།  །ཅི་ལྟར་རྟོགས་པའི་གཏན་ཚིགས་ནི།  །སྣང་བའི་ཡུལ་གསུམ་རྩལ་ཤར་བས།  །དྲན་རིག་བློའི་ཤེས་པ་ཡིས།  །རང་སྣང་སྒྱུ་མར་[398]ལྷག་གིས་མཐོང་།  །རང་སྣང་ཡུལ་གྱིས་རྐྱེན་བྱས་ནས།  །རིག་པ་གཅེར་བུར་རྗེན་གྱིས་ཤར།  །ཀུན་གཞི་སྒྲིབ་མེད་སལ་གྱིས་རྟོགས།  །རྟོགས་པས་རིག་པ་རང་ས་ཟིན།  །སྣང་བ་ཡུལ་གྱི་རྗེས་མ་འབྲེངས།  །དེ་ཚེ་རང་དབང་མངོན་དུ་གྱུར།  །མྱ་ངན་འདས་པའི་རྣམ་སྤྲུལ་རྣམས།  །སྒྲུབ་པ་མེད་པར་ཤུགས་ལ་ཤར།  །འོད་དང་རིག་པ་འབྲེལ་བ་ལས།  །སྐུའི་རྣམ་སྤྲུལ་ཐམས་ཅད་ཤར།  །སྒྲ་དང་རིག་པ་འབྲེལ་བ་ལས།  །གསུང་གི་རྣམ་སྤྲུལ་ཐམས་ཅད་ཤར།  །ཟེར་དང་རིག་པ་འབྲེལ་བ་ལས།  །ཐུགས་ཀྱི་རྣམ་སྤྲུལ་ཐམས་ཅད་ཤར།  །སྐུ་གསུང་ཐུགས་ཀྱི་རྩལ་གསུམ་ལས།  །ཡོན་ཏན་ཕྲིན་ལས་ཤུགས་ལས་ཤར།  །ཚོགས་གཉིས་བསགས་པ་མ་ཡིན་ཏེ།  །རྟོགས་པའི་སྟོབས་ཀྱིས་ཤུགས་ལས་བྱུང་།  །ས་མ་ཡ།  སེམས་ཅན་ཅི་ལྟར་འཁྲུལ་བའི་གཏན་ཚིགས་ནི།  །སྣང་བའི་ཡུལ་གསུམ་མངོན་དུ་ཤར་བའི་ཚེ།  །དྲན་རིག་བློའི་ཤེས་པ་ཡུལ་ལ་རྨོངས།  །རང་སྣང་སྒྱུ་མར་མ་ཤེས་གཞན་སྣང་བདེན་པར་མཐོང་།  །གཞན་མཐོང་བློ་ཡི་རིག་པའི་དོན་ལ་སྒྲིབ།  །རང་རིག་མ་ཤེས་པས་ཀུན་གཞིའི་དོན་མ་རྟོགས།  །དེ་ནི་ལྷན་ཅིག་སྐྱེས་པའི་མ་རིག་པའོ།  །མ་རིག་དབང་གིས་ཤེས་པ་ཡུལ་ལ་འགྱུས།  །སྣང་བའི་ཡུལ་ལ་རྣམ་[399]པར་བརྟག་སྟེ་བཟུང་།  །དེ་ནི་ཡིད་ཀྱི་རྣམ་ཤེས་ཞེས་བྱའོ།  །ཤེས་པ་ཡུལ་ལ་འགྱུས་པས་སོ་མ་ཟིན།  །ཤེས་པ་སོ་མ་ཟིན་པས་སྣང་བའི་ཡུལ་གསུམ་འཁྲུགས།  །སྣང་བའི་ཡུལ་གསུམ་འཁྲུགས་པས་རྒྱུ་ལྔའི་འབྱུང་བ་ཤར།  །རྒྱུ་ལྔའི་འབྱུང་བ་ཤར་བས་ཡུལ་ལྔའི་སྣང་བ་ཤར།  །ཡུལ་ལྔའི་སྣང་བ་ཤར་བས་སྒོ་ལྔའི་ཤེས་པ་ཤར།  །ཚོགས་དྲུག་ཡུལ་ལ་བརྟག་སྟེ་སྣ་ཚོགས་དུ་མར་ཕྱེ།  །དེ་ནི་ཀུན་ཏུ་བརྟག་པའི་མ་རིག་པ།  །ཀུན་བརྟག་མ་རིག་དབང་གིས་བདག་དང་གཞན་དུ་བཟུང་།  །བདག་དང་གཞན་དུ་བཟུང་པས་ཉོན་མོངས་དུག་ལྔ་བྱུང་།  །དེ་ནི་ཉོན་མོངས་ཡིད་ཀྱི་རྣམ་ཤེས་སོ།  །དུག་ལྔའི་དབང་གིས་འདུ་བྱེད་ལས་སྤྱོད་བྱུང་།  །ལས་དང་ཉོན་མོངས་དབང་གིས་གཞི་ལ་བག་ཆགས་བསགས།  །ཀུན་གཞི་རྟོག་མེད་བག་ཆགས་སོག་པའི་གཞི།  །ཚོགས་དྲུག་ཤེས་པ་བག་ཆགས་སོག་མཁན་ཏེ།  །ལས་དང་ཉོན་མོངས་བག་ཆགས་སྣ་ཚོགས་བསགས།  །ཉོན་མོངས་ཡིད་ཀྱིས་མི་གཏོང་འཛིན་པར་བྱེད།  །དེའི་བག་ཆགས་ནུས་པ་མཐུ་བརྟས་པས།  རྣམ་རྟོག་ཡིད་ཀྱི་ལུས་སུ་མངོན་པར་གྲུབ།  །གཏི་མུག་དབང་གིས་གཟུགས་མེད་ཁམས་སུ་འཁྲུལ།  །དེ་ལས་བག་ཆགས་ནུས་པ་རགས་བརྟས་པས།  [400]སྣང་བ་འོད་ཀྱི་ལུས་སུ་མངོན་པར་གྲུབ།  །ཞེ་སྡང་དབང་གིས་གཟུགས་ཁམས་འཁོར་བར་འཁྲུལ།  །དེ་ལས་བག་ཆགས་ནུས་པ་ཆེར་བརྟས་པས།  །གདོས་པ་ཤ་ཁྲག་ལུས་སུ་མངོན་པར་གྲུབ།  །འདོད་ཆགས་དབང་གིས་འདོད་པའི་ཁམས་སུ་འཁྲུལ།  །སྒྲ་འོད་ཟེར་གསུམ་རིག་པ་འབྲེལ་བ་ལས།  །ལུས་ངག་ཡིད་དང་གསུམ་དུ་མངོན་པར་གྲུབ།  །ཚོགས་དྲུག་བག་ཆགས་བསགས་པས་རིག་དྲུག་སྣང་བར་འཁྲུལ།  །ཉོན་མོངས་དུག་ལྔའི་དབང་གིས་འཁོར་བའི་ལམ་ལྔར་འཁྲུལ།  །རྒྱུ་ཆེན་འབྱུང་བ་བཞི་ལས་སྐྱེ་བ་རྣམ་བཞིར་གྲུབ།  །ཤ་ཁྲག་དྲོད་དབུགས་བཞི་ལས་འདུ་བ་རྣམ་བཞི་བྱུང་།  །རིག་པ་འོད་དང་འབྲེལ་བས་སྣོད་བཅུད་ལུས་སེམས་ཤར།  །ཕྱི་སྣོད་འཇིག་རྟེན་སེམས་ལ་ཤར་ཚུལ་ནི།  །ནམ་མཁའི་འོད་དང་རིག་པ་འབྲེལ་བ་ལས།  །གྱ་གྱུ་རླུང་སྟེ་ཕྱད་དང་ཕྱོད་དུ་བྱུང་།  །སྐྱོད་པའི་ཤུགས་ལ་ཚ་བའི་མེ་རུ་བྱུང་།  །མེ་རླུང་ཚ་གྲང་འཐབས་པས་རླན་ཏེ་ཆུ་རུ་བྱུང་།  །ཆུའི་བཅུད་ལས་བསྐྱེད་པའི་ས་གཞིར་གྱུར།  །སྣོད་ཀྱི་འཇིག་རྟེན་ཐམས་ཅད་དེ་ལས་ཆགས།  །རྒྱུ་ལྔ་འབྱུང་བའི་བཅུད་ལས་ཡུལ་ལྔའི་སྣང་བ་ཤར།  །ཕྱི་སྣོད་འཇིག་རྟེན་སེམས་ལ་དེ་ལྟར་ཤར།  །ནང་བཅུད་སེམས་ཅན་སེམས་ལ་ཤར་ཚུལ་ནི།  [401]ནམ་མཁའི་འོད་དང་རིག་པ་འབྲེལ་བ་ལས།  །དྲན་པའི་སེམས་དང་རྒྱུ་བའི་རླུང་དུ་བྱུང་།  །རླུང་སེམས་འབྲེལ་བས་གྱ་གྱུ་དབུགས་སུ་བྱུང་།  །དབུགས་ཀྱི་ཤུགས་ལས་དྲོད་སྟེ་མེའི་ཁམས།  །དབུགས་དྲོད་འདུས་པས་ཁྲག་སྟེ་ཆུའི་ཁམས།  །ཁྲག་གི་བཅུད་ལས་ཤ་སྟེ་སའི་ཁམས།  །ལུས་དང་སེམས་སུ་འབྲེལ་བས་དོན་སྙིང་རྣམ་ལྔར་ཆགས།  །འབྱུང་བ་རྣམ་པ་ལྔའི་རྟེན་དུ་བཅས།  །ཡན་ལག་ལྔ་ལས་འབྱུང་ལྔའི་རྩལ་ཡང་ཤར།  །ནང་གྲོལ་ལྔ་རུ་འབྱུང་ལྔའི་བཅུད་དུ་བསགས།  །དབང་པོ་ལྔ་ལ་འབྱུང་ལྔའི་སྒོ་ཡང་དོད།  །ཤེས་པ་ལྔའི་རྩལ་ལྔ་སོ་སོར་སྐྱེད།  །ཡུལ་ལྔ་དག་ལ་སོ་སོར་སྤྱོད་ཅིང་འཛིན།  །ནང་བཅུད་སེམས་ཅན་སེམས་ལས་དེ་ལྟར་ཤར།  །འབྱུང་ལྔ་སེམས་དང་འབྲེལ་བས་ཉོན་མོངས་དུག་ལྔ་བསྐྱེད།  ནམ་མཁའ་སེམས་དང་འབྲེལ་བས་ཞེ་སྡང་བསྐྱེད།  །དབུགས་དང་སེམས་སུ་འབྲེལ་བས་ང་རྒྱལ་བསྐྱེད།  །དྲོད་དང་སེམས་སུ་འབྲེལ་བས་འཕྲག་དོག་བསྐྱེད།  །ཁྲག་དང་སེམས་སུ་འབྲེལ་བས་འདོད་ཆགས་བསྐྱེད།  །ཤ་དང་སེམས་སུ་འབྲེལ་བས་གཏི་མུག་བསྐྱེད།  །དུག་ལྔ་འབྱུང་ལྔར་འབྲེལ་བས་ཕུང་པོ་རྣམ་ལྔ་བསྐྱེད།  །ཞེ་སྡང་ནམ་མཁར་འབྲེལ་བས་རྣམ་ཤེས་ཕུང་པོ་བསྐྱེད།  [402]ང་རྒྱལ་དབུགས་དང་འབྲེལ་བས་འདུ་བྱེད་ཕུང་པོ་བསྐྱེད།  །འཕྲག་དོག་དྲོད་དང་འབྲེལ་བས་འདུ་ཤེས་ཕུང་པོ་བསྐྱེད།  །འདོད་ཆགས་ཁྲག་དང་འབྲེལ་བས་ཚོར་བའི་ཕུང་པོ་བསྐྱེད།  །གཏི་མུག་ཤ་དང་འབྲེལ་བས་གཟུགས་ཀྱི་ཕུང་པོ་བསྐྱེད།  །ཕུང་པོ་ལྔ་དང་དུག་ལྔ་འབྲེལ་བ་ལས།  །འདུ་བྱེད་ལས་དང་སྤྱོད་པ་སྣ་ཚོགས་བྱུང་།  །ལས་དང་ཉོན་མོངས་འབྲེལ་བས་རྒྱུ་རྐྱེན་ལས།  །སྤྱི་དང་བྱེ་བྲག་འཁོར་བའི་སྡུག་བསྔལ་འབྱུང་།  །ཐོག་མེད་དུས་ནས་འཁོར་བ་མཐའ་མེད་དུ།  །ཁམས་གསུམ་ཁ་འཁོར་རྒྱུ་དྲུག་ལུས་བླངས་ཤིང་།  །རྟེན་འབྲེལ་བཅུ་གཉིས་སྲིད་པའི་འཁོར་ལོ་བསྐོར།  །ཉེས་པས་མ་འཕངས་མ་རིག་སྟོབས་ལས་བྱུང་།  །དེ་ལྟར་འཁོར་འདས་གཉིས་སུ་ཤར་བ་ཡང་།  །རྟོགས་དང་མ་རྟོགས་བློའི་མཐོང་སྣང་ཡིན།  །དོན་ལ་འཁོར་འདས་གཉིས་སུ་གྱེས་པ་མེད།  །མཉམ་པ་ཆེན་པོ་ཐིག་ལེ་གཅིག་ཏུ་གནས།  །གནས་པ་གཞིའི་སྒྲོན་མ་རྫོགས་སོ།  །ས་མ་ཡ།ཇ༽ ཀུན་ཏུ་བཟང་པོ་རང་རིག་ཁོང་ནས་ཤར་ལ་ཕྱག་འཚལ་ལོ།  །རིགས་ཀྱི་བུ།  །ཙི་ཏ་ཤའི་སྒྲོན་མ་གཞི་གང་ན་གནས་པ་རང་རིག་ཁོང་ཤར་གྱི་གནད་ཅེས་བྱ་བ་ནི།  །དེ་ལྟར་དྲན་པའི་བློ་ལ་རྟོགས་འཁྲུལ་གཉིས་སུ་བྱུང་བས།  །འཁོར་འདས་གཉིས་སུ་ཤར་ཡང་།  [403]ཀུན་གཞི་དང་རིག་པ་ནི་འདས་མ་འོངས་ད་ལྟར་གསུམ་དུ།  །འཁྲུལ་ཞིང་རྟོགས་མ་མྱོང་སྟེ།  །འཁོར་འདས་གཉིས་སུ་གྱེས་མ་མྱོང་།  །འོ་ན་སྒྲིབ་མ་མྱོང་བའི་ཀུན་གཞི།  །འཁྲུལ་མ་མྱོང་པའི་རིག་པ།  །གདོད་ནས་གནས་པའི་སྙིང་པོ་དེ།  །ད་ལྟ་གཞི་གང་ན་གནས་ན།  །མཁའ་གསལ་ནམ་མཁའི་མཐོང་རུམ།  །མཆོང་གུར་སྨུག་པོ་ཤེལ་གྱི་ཁ་བད་ཅན།  །སྣང་གསལ་འོད་ཀྱི་གུར་ཁང་ན་བཞུགས་སོ།  །ཤེ་ཐུན་རྩ་འཛིན་ཞེས་བྱ་བ།  །ཕྱི་རིན་ཆེན་ཟུར་བརྒྱད་ལ་ནང་པདྨ་འདབ་བརྒྱད་དུ་གནས་སོ།  །དེའི་དབུས་ན་འོད་ལྔ་གཞའ་ཚོན་གྱི་གུར་ཕུབ་པ་ལྟར་གནས་སོ།  །དེའི་ཀློང་ན་ཀུན་གཞི་དང་རིག་པ་ནི།  །གང་དང་མ་འདྲེས་དྲི་མེད་ཀ་དག་ཆེན་པོར་གནས་སོ།  །ཀུན་གཞི་ནི་ལུས་ལ་ནམ་མཁའ་བཞིན་དུ་སྤྱི་བླུགས་སུ་ཁྱབ་ཀྱང་།  །འཁྲུལ་པའི་སྤྲིན་གྱིས་སྒྲིབ་སྟེ་གསལ་བ་མེད།  །ཙི་ཏའི་དབུས་ན་སྤྲིན་མེད་ནམ་མཁའ་བཞིན།  །ཡེ་ཤེས་ཁོང་གསལ་ཆེན་པོར་གནས་པ་ཡིན།  །རིག་པ་ནི་ལུས་ལ་ཉི་མ་བཞིན་དུ་ཁྱབ་བདལ་དུ་གནས་ཀྱང་།  །རྣམ་རྟོག་སྨག་གིས་སྒྲིབ་སྟེ་གསལ་བ་མེད།  །ཙི་ཏའི་དབུས་ན་སྨག་བྲལ་ཉི་མ་བཞིན།  །རང་རིག་ཁོང་ཤར་ཆེན་པོར་གནས་པ་ཡིན།  །སྤྲིན་མེད་མཁའ་ལ་ཉི་མ་ཤར་བ་[404]བཞིན།  །མ་བུ་དབྱེར་མེད་ཚུལ་དུ་ཙི་ཏའི་དབུས་ན་གནས།  །དྲན་པའི་བློ་ནི་ཉི་མའི་འོད་ཟེར་བཞིན།  །སྙིང་ལ་བརྟེན་ནས་རྩ་ལ་ལམ་ཕྱུང་སྟེ།  །དབང་པོའི་སྒོ་ནས་ཡུལ་ལ་སྤྱོད་ཅིང་འཛིན།  །སྒྱུ་མའི་ལུས་དང་སེམས་གཉིས་ཇི་ལྟར་འདུས་ཤིང་འབྲལ་ཞེ་ན།  །ཀུན་གཞི་ནམ་མཁའ་འདྲ་སྟེ་ཡོངས་ལ་ཁྱབ།  །རིག་པ་བྱ་དང་འདྲ་སྟེ་རང་སར་གནས།  །ཡིད་ནི་བྱ་གཤོག་འདྲ་སྟེ་ཀུན་ཏུ་བསྐྱོད།  །ལུས་ནི་རྒྱ་དང་འདྲ་སྟེ་འདབ་ཆགས་རྒྱ་ལ་ཟིན།  །བྱ་དང་རྒྱ་གཉིས་འདུས་ཤིང་འབྲལ་བ་ལས།  །ནམ་མཁའི་དབྱིངས་དང་འདུས་ཤིང་འབྲལ་བ་མེད།  །གང་ལ་བརྟེན་བཅས་མ་ཡིན་ཡོངས་ལ་ཁྱབ་པར་གནས།  །ཀུན་གཞི་ས་གཞི་འདྲ་སྟེ་ཡོངས་ལ་ཁྱབ།  རིག་པ་མི་དང་འདྲ་སྟེ་རང་སར་གནས།  །ཡིད་ནི་རྟ་དང་འདྲ་སྟེ་ཀུན་དུ་དྲངས།  །ལུས་ནི་སྒྲོག་དང་འདྲ་སྟེ་མི་རྟ་བཙོན་དུ་བཟུང་།  །སྒྲོག་དང་མི་རྟ་འདུས་ཤིང་འབྲལ་བ་ལས།  །ས་གཞིའི་དབྱིངས་དང་འདུས་ཤིང་འབྲལ་བ་མེད།  །གང་ལ་བརྟེན་བཅས་མ་ཡིན་ཡོངས་ལ་ཁྱབ་པར་གནས།  །ཀུན་གཞི་རྒྱ་མཚོ་འདྲ་སྟེ་ཡོངས་ལ་ཁྱབ།  །རིག་པ་ཉ་མོ་འདྲ་སྟེ་རང་སར་གནས།  །ཡིད་ནི་ཉ་གཤོག་འདྲ་སྟེ་ཀུན་དུ་འགྱུ།  །ལུས་ནི་དོལ་དང་འདྲ་སྟེ་ཉ་མོ་དོལ་ལ་འཁྲིས།  །དོལ་དང་ཉ་མོ་འདུས་ཤིང་[405]འབྲལ་བ་ལས།  །རྒྱ་མཚོའི་དབྱིངས་དང་འདུས་ཤིང་འབྲལ་བ་མེད།  །གང་ལ་བརྟེན་བཅས་མ་ཡིན་ཀུན་ལ་ཁྱབ་པར་གནས།  །ཞེས་བྱའོ།  །ཙི་ཏ་ཤའི་སྒྲོན་མ་རྫོགས་སོ།  །ས་མ་ཡ།  ཉ༽ ཀུན་ཏུ་བཟང་པོ་ཡེ་ཤེས་ཟང་ཐལ་སྐུ་ལ་ཕྱག་འཚལ་ལོ།  །རིགས་ཀྱི་བུ།  །དཀར་འཇམ་རྩའི་སྒྲོན་མ།  །ལམ་གང་ལ་ཕྱུང་བ་ཡེ་ཤེས་ཟང་ཐལ་གྱི་གནད་ཅེས་བྱ་བ་ནི།  །ཀུན་གཞི་དང་རིག་པ་གདོད་ནས་གནས་པའི་སྙིང་པོ་དེ།  །གནས་པ་ཙི་ཏའི་དཀྱིལ་ན་གནས་ལ།  །ལམ་རྩ་ཡི་ལམ་ལ་རང་འབྱུང་དུ་ཤར་བ་ཡིན་པས།  །བྱང་ཆུབ་སེམས་ལ་ལུས་དང་སེམས་སུ་ཤར་ཚུལ་བསྟན་པ་ནི།  །མའི་མངལ་དུ་ལུས་སེམས་འདུས་པའི་ཚེ།  །ནམ་མཁས་གོ་ཕྱེས་སའི་སྐྱེད་ཅིང་རྟེན།  །ཆུའི་གཅིག་ཏུ་བསྡུས་ནས་གསོས་ཀྱང་བཏབ།  །མེའི་དྲོད་ཀྱིས་ལུས་སེམས་སྨིན་པར་བྱས།  །རླུང་གིས་དངས་སྙིགས་འབྱེད་ཅིང་རྩ་སྦུབས་སེལ་བར་བྱེད།  །ཕྱི་ལུས་ཀྱི་སྲིད་པ་ལྟེ་བ་ནས་ཆགས།  །ནང་སེམས་ཀྱི་སྲིད་པ་ཙི་ཏ་ནས་ཤར་ཏེ།  །དཀར་དམར་འདྲེས་པའི་ནང་དུ་དང་པོ་ཙི་ཏ་ཆགས་ཏེ།  །འབྱུང་བ་ནམ་མཁའི་རྟེན་ནོ།  །དེ་ནས་ཙི་ཏའི་དབུས་ནས་འོད་དང་རིག་པའི་རྩལ་ལས།  །འབྱུང་བ་ནམ་མཁའི་རླུང་ཤར་ཏེ།  །དེས་ཙི་ཏའི་རྩ་སྒོ་[406]ཕྱེའོ།  །དེ་ལས་གྱེན་རྒྱུའི་རླུང་གིས་དབུ་མའི་རྩ་སྦུབས་ཡར་ཕྱེས་ཏེ།  །མགྲིན་པ་ལོངས་སྤྱོད་འཁོར་ལོའི་དབུས་ནས་ཐོན།  །སྤྱི་བོ་བདེ་ཆེན་གྱི་འཁོར་ལོ་ལ་ཟུགས།  །སྤྱི་གཙུག་ཚངས་པའི་བུ་ག་ལ་སྒོ་དོད་དེ།  །མྱ་ངན་ལས་འདས་པའི་ལམ་མོ།  །ཐུར་སེལ་གྱི་རླུང་གིས་དབུ་མའི་རྩ་སྦུབས་མར་ཕྱེས་ཏེ།  །ལྟེ་བ་སྤྲུལ་པའི་འཁོར་ལོའི་དབུས་ནས་ཐོན།  །ཚིགས་པ་ཁ་ཆེན་གྱི་ཐེམ་སྐས་ལ་ཟུགས།  །གསང་གནས་ཐབས་ཤེས་ཀྱི་འཁོར་ལོ་ལ་སྒོ་དོད་དེ།  །འཁོར་བའི་ལམ་མོ།  །ཚིགས་པ་ཁ་ཆེན་གྱི་ཐེམ་སྐས་ནས།  །དབུ་མ་ལས་འཁོར་འདས་ཀྱི་རྩ་གཉིས་སུ་གྱེས་ཏེ།  །གཡས་གཡོན་ནས་བརྟེན་ནས།  །ཨག་རྩེའི་ཁུང་བུ་ནས་ཐོན།  །ཀླད་པའི་རྒྱ་མ་ལ་འགྲིམས།  །སྨིན་མཚམས་གཉིས་ནས་མར་ཀུན་སྟེ།  །སྣ་བུག་གཉིས་ལ་ཟུགས་སོ།  །གཡས་པ་འཁོར་བའི་རྩ་སྟེ།  །སྙིགས་མ་ལུས་ཟུངས་ཀྱི་ཐིག་ལེ་དང་།  །ཉོན་མོངས་ཀྱི་རླུང་རྒྱུ་སྟེ་སྐྱོན་གྱི་ཚོགས་རྣམས་འཆར།  །གཡོན་པ་མྱ་ངན་ལས་འདས་པའི་རྩ་སྟེ།  །དངས་མ་སེམས་ཀྱི་ཐིག་ལེ་དང་ཡེ་ཤེས་ཀྱི་རླུང་རྒྱུ་སྟེ།  །ཡོན་ཏན་གྱི་ཚོགས་རྣམས་འཆར་རོ།  །དབུ་མ་ནས་སྐྱོན་ཡོན་གང་ཡང་མི་རྒྱུ་སྟེ།  །རིག་པ་ཀ་དག་ཆེན་པོར་འཆར་རོ།  །རྩ་དེ་གསུམ་ནི་ཀུན་གཞི་ནམ་མཁའི་རྩའོ།  [407]ཙི་ཏ་གུར་ཕུབ་པ་ལྟར་གནས་ལ།  །རྩ་གསུམ་སྲོག་ཤིང་གི་ཚུལ་དུ་གནས་སོ།  །དེ་ནས་ཙི་ཏའི་དབུས་ནས་འོད་དང་རིག་པའི་རྩལ་ལས།  །འབྱུང་བའི་རླུང་བཞིར་ཤར་ཏེ།  །ཕྱོགས་བཞིར་གུར་གྱི་ཆོན་ཐག་འཐེན་པ་བཞིན་རྩའི་སྦུབས་ཕྱེས་ཏེ།  །དོན་སྙིང་བཞི་ཆགས་ནས།  །འབྱུང་བ་བཞིའི་རྟེན་བཅས་སོ།  །དེ་ནས་དོན་སྙིང་ལྔ་ལས་འབྱུང་བ་ཡན་ལག་གི་རླུང་ལྔ་ཤར་ཏེ།  །རྩའི་སྦུབས་ཕྱེས་པས་འབྱུང་བའི་ཡན་ལག་ལྔ་དོད་དོ།  །དེ་ལ་འབྱུང་བ་ཉིང་ལག་གི་རླུང་ལྔ་ལྔར་གྱེས་པས།  །མགོ་བོ་ལས་དབང་པོ་རྣམ་ལྔར་གྱེས།  །ཡན་ལག་བཞི་ལས་སོར་མོ་ལྔ་ལྔར་གྱེས་སོ།  །དེ་ནས་དོན་སྙིང་ལྔ་ལས་འབྱུང་བ་དངས་མའི་རླུང་ལྔ་ཤར་ཏེ།  །རྩ་སྦུབས་གྱེན་དུ་ཕྱེས་པས།  །འབྱུང་བ་ལྔའི་སྒོ་མོ་དབང་རྟེན་ལྔའི་སྒོ་དོད་དེ།  །འབྱུང་བ་ལྔའི་སྒོ་མོ་ཡུལ་ལྔ་ལ་ཤར་རོ།  །རྩ་དེ་ལྔའི་སྦུབས་ནས་འོད་ལྔའི་གདངས་ལས།  འབྱུང་བ་ལྔའི་དངས་མ་སོ་སོར་ཤར་ཏེ།  །དེས་ཤེས་པ་ཡུལ་ལྔ་ལ་གཅོད་པའི་རྩལ་སྐྱེད་པས་དབང་པོ་ལྔ་ཞེས་བྱའོ།  །དེ་ནས་དོན་སྙིང་ལྔ་ལས་འབྱུང་བ་སྙིགས་མའི་རླུང་ལྔ་ཤར་ཏེ།  །རྩ་སྦུབས་མར་ཕྱེས་པས་འབྱུང་བའི་སྣོད་ནང་གྲོལ་རྣམ་ལྔར་ཆགས་སོ།  །དེའི་ནང་ན་འབྱུང་ལྔའི་བཅུད་དམ་རྫས་ལྔ་རྒྱུའོ།  [408]དེ་ལྟར་རྩ་གསུམ་ནི་སྡོད་པོའོ།  །འབྱུང་བའི་རྩ་དེ་རྣམས་ནི་ཡལ་གའོ།  །དེ་ལ་ཡན་ལག་སུམ་བརྒྱ་དྲུག་ཅུར་གྱེས།  །དེ་ལ་ཉིང་ལག་ཉིས་ཁྲི་གཅིག་སྟོང་དུ་གྱེས།  །དེ་ལ་ལོ་མ་བརྒྱད་ཁྲི་བཞི་སྟོང་དུ་གྱེས་ནས།  །ཤེས་པའི་རྩལ་སྣ་ཚོགས་སུ་ཤར་རོ།  །དེ་ལྟར་རྩ་དུ་མར་ཤར་ཡང་།  །རྩའི་སྒྲོན་མ་ནི་དབུ་མ་ཡིན་ཏེ།  །ཀུན་གཞི་ནི་རྩ་རྣམས་ལ་ནམ་མཁའ་བཞིན་དུ་སྤྱི་ལུགས་སུ་ཁྱབ་ཀྱང་།  །འཁྲུལ་པའི་སྤྲིན་གྱིས་སྒྲིབ་ནས་གསལ་བ་མེད།  །དབུ་མའི་ལམ་ལ་སྤྲིན་མེད་ནམ་མཁའ་བཞིན།  །ཡེ་ཤེས་ཟང་ཐལ་ཆེན་པོར་ཤར་བ་ཡིན།  །རིག་པ་ནི་རྩ་རྣམས་ལ་ཉི་མ་བཞིན།  །ཁྱབ་བདལ་དུ་གནས་ཀྱང་།  །རྣམ་རྟོག་སྨག་གིས་སྒྲིབ་སྟེ་གསལ་བ་མེད།  །དབུ་མའི་ལམ་ལ་སྨག་བྲལ་ཉི་མ་བཞིན།  །རང་རིག་ཀ་དག་ཆེན་པོར་ཤར་བ་ཡིན།  །སྤྲིན་མེད་མཁའ་ལ་ཉི་མ་ཤར་བ་བཞིན།  །མ་བུ་དབྱེར་མེད་ཚུལ་དུ་དབུ་མའི་ལམ་ལ་ཤར།  །ཞེས་བྱའོ།  །དཀར་འཇམ་རྩའི་སྒྲོན་མ་རྫོགས་སོ།  །ས་མ་ཡ།  ཏ༽ ཀུན་ཏུ་བཟང་པོ་ཡེ་ཤེས་རང་ཤར་སྐུ་ལ་ཕྱག་འཚལ་ལོ།  །རིགས་ཀྱི་བུ་རྒྱང་ཞགས་ཆུའི་སྒྲོན་མ་སྒོ་གང་ལ་ཤར་བ་རིག་པ་གཅེར་མཐོང་གི་གནད་ཅེས་བྱ་བ་ནི།  །དེ་ལྟར་ཀུན་གཞི་དང་རིག་པ་གདོད་ནས་གནས་པའི་སྙིང་པོ་དེ།  །གཞི་ཙི་ཏའི་[409]དབུས་ན་གནས།  །ལམ་རྩའི་ལམ་ལ་ཕྱུང་ནས།  སྒོ་ཆུའི་སྒྲོན་མ་ལ་ཤར་ཏེ།  །དུང་ཁང་གླད་པའི་དཀྱིལ་ནས་དབུ་མ་ལ།  །ཙང་རི་པུ་ལང་གི་རྩ་ཞེས་བྱ་བ།  །རྩ་བ་གཅིག་ལ་རྩེ་མོ་གཉིས་སུ་གྱེས་ནས་མིག་ལ་ཟུགས།  །རྩ་སྒོ་ཟར་མའི་མེ་ཏོག་ཁ་བྱེ་བ་ལྟ་བུར་ཤར་ཏེ།  །རིག་པའི་མཐོང་སྒོ་དོད་དོ།  །རྩ་དེའི་སྦུབས་ནས་འོད་ལྔ་རྨ་བྱའོ་མདོངས་ལྟ་བུར་ཤར་རོ།  །འོད་དེའི་མཐོང་སྒོ་ལ་མ་ཀུན་གཞི་ནི་ནམ་མཁའ་བཞིན་དུ་ཕྱི་ནང་མེད་པར་ཡེ་ཤེས་སྤྱི་བླུགས་སུ་ཤར་རོ།  །རིག་པ་ནི་མཐོང་སྒོ་ལ་ཉི་མའི་སྙིང་པོ་བཞིན་དུ་རྟོག་མེད་དུ་ཤར་རོ།  །བློ་ནི་ཉི་མའི་འོད་ཟེར་བཞིན་དུ་དྲན་རིག་སྣ་ཚོགས་ཡུལ་ལ་སྤྱོད་དོ།  །འོད་ནི་རིག་པའི་རང་འོད་དེ།  །མཁའ་ལ་གཞའ་ཁྱིམ་ཚུལ་དུ་ཤར།  །ཟེར་ནི་རིག་པའི་རང་ཟེར་ཏེ།  །མཐོང་ལ་ཉི་ཟེར་དྲྭ་བའི་ཚུལ་དུ་ཤར།  །དེ་ལྟར་གདོད་ནས་གནས་པའི་སྙིང་པོ་དེ།  །བྲི་གང་མེད་པར་སྒྲོན་མའི་སྒོ་ལ་བློ་ཡིས་བྱས་པ་མ་ཡིན་པར།  །དབང་པོའི་སྒོ་ལ་མངོན་སུམ་དུ་ཅེར་རེ་ཤར་བས།  །རིག་པ་གཅེར་མཐོང་གི་གནད་ཅེས་བྱའོ།  །རྒྱང་ཞགས་ཆུའི་སྒྲོན་མ་རྫོགས་སོ།  །ས་མ་ཡ།  ཐ༽ ཀུན་ཏུ་བཟང་པོ་རང་རིག་མངོན་དུ་ཤར་ལ་ཕྱག་འཚལ་ལོ།  །རིགས་ཀྱི་བུ་ཞིང་ཁམས་ངོ་སྤྲོད་ཀྱི་སྒྲོན་མ།  [410]ལམ་ཇི་ལྟར་ཉམས་སུ་བླངས་པ།  །སྐུ་གསུམ་དམར་ཐག་བཅད་པའི་གནད་ཅེས་བྱ་བ་ནི།  །སྐུ་གསུམ་ངོ་སྤྲད་པ་དང་།  །དམར་ཐག་བཅད་པ་གཉིས་སོ།  །ངོ་སྤྲད་པ་ནི།  །རིགས་ཀྱི་བུ།  །གནས་ཀུན་གཞི་བྱང་ཆུབ་ཀྱི་སེམས་ཉིད་ཁྱབ་བདལ་ཆེན་པོ་ཕྱོགས་རིས་མེད་པ་འདི་ནི།  །བོན་ཉིད་ཀྱི་དབྱིངས་ཡིན་ལ།  །གནས་དེ་ན་རང་རིག་ཀ་དག་ཆེན་པོར་བཞུགས་པ་འདི་ཉིད་ནི།  །བོན་གྱི་སྐུ་རང་ལ་ཤར་བ་ཡིན་པས།  །བོན་སྐུའི་ཞིང་ཁམས་རང་ལ་གནས་ཏེ།  །དུས་གསུམ་གཏན་དུ་འགྲོགས་ཀྱང་ཞལ་མ་འཚོ་ཞེས་བྱའོ།  །རིགས་ཀྱི་བུ།  །གནས་མཆོང་གུར་སྨུག་པོ་ཤེལ་གྱི་ཁ་བད་ཅན།  །སྣང་གསལ་འོད་ཀྱི་གཞལ་ཡས་ནི།  །འོག་མིན་འདའ་བ་མེད་པའི་ཞིང་ཁམས་ཡིན་ལ།  །གནས་དེ་ན་རང་རིག་པའི་ཡེ་ཤེས་ལ།  །སྒྲ་འོད་ཟེར་གསུམ་ལྷུན་གྱིས་གྲུབ་ནས།  །འཁོར་འདས་ཐམས་ཅད་ལྷུན་གྲུབ་ཏུ་རྫོགས་པ་ནི།  །རྫོགས་སྐུ་རང་ལ་ཤར་བ་ཡིན་པས།  །རྫོགས་སྐུའི་ཞིང་ཁམས་རང་ལ་གནས་ཏེ།  །མ་རྟོགས་ན་འཁྲུལ་བའི་ཞིང་ཁམས་སུ་ཤར་རོ།  །རིགས་ཀྱི་བུ།  །གནས་རྩ་གསུམ་འཁོར་ལོ་རྣམ་པ་དྲུག་སྡོང་པོ་དང་ཡལ་ག་ཡན་ལག་དང་ཉིང་ལག་ཏུ་རྫོགས་པ་འདི་ནི།  །ཡི་གེ་འཁོར་ལོ་རྫོགས་པའི་ཞིང་ཁམས་ཡིན་ལ།  །གནས་དེ་[411]ན་རང་རིག་པའི་ཡེ་ཤེས་ལ།  །རྩལ་ཚོགས་དྲུག་ཡུལ་དྲུག་ཏུ་ཤར་ནས།  །ལུས་ངག་ཡིད་གསུམ་གྱི་བྱ་བ་སྣ་ཚོགས་སུ་བྱེད་པ་འདི་ནི།  །སྤྲུལ་སྐུ་རང་ལ་ཤར་བ་ཡིན་པས།  །སྤྲུལ་སྐུའི་ཞིང་ཁམས་རང་ལ་གནས་ཏེ།  །མ་རྟོགས་ན་རིས་དྲུག་གི་སྣང་བར་འཆར་རོ།  །སྐུ་གསུམ་དམར་ཐག་བཅད་པ་ནི།  །ངོ་བོ་ཉིད་ཀྱི་རིག་པ་ལ་ངོ་སྤྲད་ལ།  །བོན་སྐུ་ལ་དམར་ཐག་བཅད།  །ལྷག་མཐོང་གི་རིག་པ་ལ་ངོ་སྤྲད་ལ།  །གཟུགས་སྐུ་ལ་དམར་ཐག་བཅད་དོ།  །ངོ་བོ་ཉིད་ཀྱི་རིག་པ་ནི་སྒྲོན་མ་གསུམ་གྱིས་ངོ་སྤྲད་དེ།  །གནས་པ་གཞིའི་སྒྲོན་མས་གཞི་ངོས་བཟུང་།  །མཚོན་བྱེད་དཔེའི་སྒྲོན་མས་དཔེའི་དོན་མཚོན།  །ཡེ་ཤེས་རྟགས་ཀྱི་སྒྲོན་མས་རྟགས་ཐོག་ཏུ་ངོ་སྤྲད་དོ།  །རིགས་ཀྱི་བུ།  །གཞི་ངོས་བཟུང་པ་ནི།  ད༽  སྒྲོན་མ་རང་སོ་རུ་བཞག་ནས།  །ཤེས་པས་ཡུལ་ལ་མ་བརྟག་རང་སོར་བཞག་པའི་ཚེ།  །ཤེས་པས་ཡུལ་ལ་མ་སྤྱད་ཡུལ་གྱི་ཤེས་པ་ལ་མ་གོས་པར་གནས་སོ།  །དེའི་ཚེ་ཀུན་གཞི་སྟོང་གསལ་སྒྲིབ་གཡོགས་མེད་པར་ས་ལེར་གསལ་བ་ལ།  །ཡུལ་གྱི་སྣང་བ་རྣམས་མེ་ལོང་ལ་གཟུགས་བརྙན་ཤར་བ་བཞིན་ས་ལེར་གསལ་བ་དེའོ།  །རིག་པ་ནི་དེའི་ཚེ།  །དྲན་མེད་དུ་ཧད་དེ་གཏད་མེད་དུ་ཕྱོད་དེ།  །འཛིན་མེད་དུ་ཕྱལ་[412]ལེ་རྟོག་མེད་དུ་རྗེན་ནེར་གནས་པ་ལ།  །ཡུལ་གྱི་སྣང་བ་རྣམས་ཤེལ་སྒོང་ལ་གཟུགས་བརྙན་ཤར་བ་བཞིན།  །ཧྲིག་གེ་ཤར་བ་དེའོ།  །བློ་ནི་དྲན་རིག་སྣ་ཚོགས་ཡུལ་ལ་སོ་སོར་གཅོད་ཅིང་འབྱེད་པ་དེའོ།  །རིགས་ཀྱི་བུ།  ན༽ དཔེ་ཡིས་དོན་མཚོན་པ་ནི།  །མར་མེས་ཡེ་ཤེས་རང་གསལ་དུ་མཚོན།  །པད་མས་དྲི་མེད་ཀ་དག་ཏུ་མཚོན།  །ཉི་མའི་སྙིང་པོས་ལྷུན་གྲུབ་འོད་གསལ་དུ་མཚོན།  །མེ་ལོང་གིས་སྒྲིབ་མེད་རང་གསལ་དུ་མཚོན།  །ཤེལ་སྒོང་གིས་ཟང་ཐལ་གཅེར་བུར་མཚོན།  །ནམ་མཁས་ཡེ་ཤེས་སྤྱི་བླུགས་སུ་མཚོན་ནོ།  །རིགས་ཀྱི་བུ།  །རྟགས་ཐོག་ཏུ་ངོ་སྤྲད་པ་ནི།  །ཀུན་གཞི་དང་རིག་པའི་དོན་ལ་ངོ་སྤྲད་དོ།པ༽ ཀུན་གཞིའི་དོན་ལ་ངོ་སྤྲད་པ་ནི།  །མར་མེ་ནི་མུན་པའི་སྨག་སྒྲིབ་དང་བྲལ་ནས་རང་གསལ་དུ་ཡེར་རེ་གསལ་པའོ།  །ཀུན་གཞི་ནི་སྒྲོན་མའི་སྒོ་ལ།  །གང་གིའང་སྨག་སྒྲིབ་དང་བྲལ་ནས།  །ཡེ་ཤེས་རང་གསལ་དུ་ཡེར་རེ་གསལ་བའོ།  །པདྨ་ནི་འདམ་ན་གནས་ཀྱང་།  །འདམ་གྱི་དྲི་མས་མ་གོས་པར།  །དྲི་མེད་དུ་རྗེན་ནེར་གནས་སོ།  །ཀུན་གཞི་ནི་སྒྲོན་མའི་སྒོ་ལ།  །གང་གིའང་དྲི་མས་མ་གོས།  ཀ་དག་ཏུ་རྗེན་ནེར་གནས་པའོ།  །ཉི་མ་ནི་གང་གིས་ཀྱང་མ་བྱས་གདོད་ནས་འོད་གསལ་ཆེན་པོར་ལྷག་གིས་[413]ཤར་བའོ།  །ཀུན་གཞི་ནི་སྒྲོན་མའི་སྒོ་ལ།  །གང་གིས་མ་བྱས་གདོད་ནས་འོད་གསལ་ཆེན་པོར་ལྷུན་གྱིས་གྲུབ་སྟེ།  །རང་འབྱུང་ཡེ་ཤེས་ཆེན་པོར་ལྷག་གིས་ཤར་བའོ།  །མེ་ལོང་ནི་སྒྲིབ་གཡོགས་མེད་པར་གསལ་བ་ལ།  །གཟུགས་བརྙན་ཐམས་ཅད་སྒྲིབ་མེད་དུ་ཤར་བའོ།  །ཀུན་གཞི་ནི་སྒྲོན་མའི་སྒོ་ལ།  །གང་གིའང་སྒྲིབ་གཡོགས་མེད་པར་ཡེ་ཤེས་རང་ཤར་དུ་གསལ་བ་ལ།  །ཕྱི་རོལ་ཡུལ་སྣང་ཐམས་ཅད་སྒྲིབ་མེད་དུ་ཤར་བའོ།  །ཤེལ་སྒོང་ནི་སྒྲིབ་གཡོགས་ཀྱི་གོས་དང་བྲལ་ནས།  །ཟང་ཐལ་གཅེར་བུར་རྗེན་ནེར་གནས་པའོ།  །ཀུན་གཞི་ནི་སྒྲོན་མའི་སྒོ་ལ་སྒྲིབ་གཡོགས་གང་གིས་ཀྱང་གོས་དང་བྲལ་ནས།  ཡེ་ཤེས་ཟང་ཐལ་གཅེར་བུ་རུ་རྗེན་ནེར་གནས་པའོ།  །ནམ་མཁའ་ནི་ཕྱི་ནང་མེད་པར་སྤྱི་བླུགས་སུ་ཁྱབ་པ་ལྟར།  །ཀུན་གཞི་ནི་སྒྲོན་མའི་སྒོ་ལ།  །ཕྱི་ནང་མེད་པར་ཡེ་ཤེས་ཟང་ཐལ་ཆེན་པོར་སྤྱི་བླུགས་སུ་ཁྱབ་པའོ།ཕ༽ རིགས་ཀྱི་བུ།  །རིག་པའི་དོན་ལ་ངོ་སྤྲད་པ་ནི།  །ཀུན་གཞི་ཇི་ལྟར་གནས་པ་བཞིན།  །རིག་པ་དེ་ལྟར་གནས་སོ།  །དེའི་དོན་ལ་དམར་ཐག་བཅད་པ་ནི།  །རྣམ་རྟོག་གཡང་ལུགས་མ་སྐོན་ཡེ་ཤེས་གཅེར་བུར་ཞོག  །ཞེ་འདོད་བློ་ཡིས་མ་བསླད་རིག་པ་རྗེན་པར་ཞོག  །སེམས་ལ་བཅས་[414]བཅོས་མ་བྱེད་མ་བཅོས་སོ་མར་ཞོག  །དྲན་རྟོག་རྗེས་མེད་ཡིན་གྱི་རྗེས་འཛིན་མེད་པར་ཞོག  །སེམས་ལ་གྱ་གྱུ་མ་མང་མཉམ་པ་ཆེན་པོར་ཞོག  །རིག་པའི་ཆུ་རྒྱུན་མ་བཅད་གཉུག་མའི་ངང་ཐག་བསྲིངས།  །ཕྱི་ནང་སྣོད་བཅུད་འཁོར་དང་མྱང་འདས་རྣམས།  །ཐམས་ཅད་རྫུན་ཡིན་རྫུན་ཕུགས་སེམས་ལ་ཐུག  །བྱང་ཆུབ་སེམས་སུ་མ་ལུས་དམར་ཐག་བཅད།  །འཁྲུལ་པའི་མི་བསླུ་ད་ལྟ་མངོན་སངས་རྒྱས།  །རིགས་ཀྱི་བུ།  །ལྷག་མཐོང་གི་རིག་པ་ངོ་སྤྲད་ནས།  བ༽ གཟུགས་སྐུ་ལ་དམར་ཐག་བཅད་པ་ནི།  །རྒྱ་མཚོ་ཆེན་པོ་གྱེན་དུ་སྐྱོད།  །ལྕགས་རི་མུན་པའི་ཀློང་དུ་གཏད།  །སྣང་བ་འོད་ལྡན་མཐོང་རུམ་དུ།  །རྫུ་འཕྲུལ་ཟེར་གྱི་དྲྭ་བ་མཐོང་།  །བ་ཐག་ཉག་ཐག་གཟིངས་པ་འདྲ།  །མུན་པ་ཟེར་ལྡན་སྨག་རུམ་དུ།  །སྣང་གསལ་འོད་ཀྱི་གཞལ་ཡས་མཐོང་།  མཁའ་ལ་གཞའ་ཚོན་ཤར་བ་འདྲ།  །དུང་མཚོ་འཁྱིལ་བའི་ལྟེ་བ་ལ།  །སྟོང་པ་ཀློང་གི་སྒྲ་སྒོ་ཤར།  །ཟ་གམ་སྒྲ་ཡི་གསང་སྦུབས་ནས།  །རང་འབྱུང་སྒྲ་ཡི་ང་རོ་གྲགས།  །རྒྱུན་ཆད་མེད་པར་འུ་རུ་རུ།  །འགྱུ་བའི་ཡིད་ནི་སྒྲ་ལ་རྟུལ།  །དྲན་པའི་སེམས་ནི་འོད་ལ་བཟུང་།  །རིག་པའི་རྩལ་གསུམ་ཟེར་ལ་སྦྱངས།  །རྩལ་གསུམ་ཟེར་ལ་སྦྱངས་པ་ཡིས།  །སྐུ་གསུམ་དཀྱིལ་འཁོར་[415]རང་ལ་འཆར།  །སེམས་ཉིད་སྟོང་ཞིང་བདག་མེད་ལ།  །སྟོང་པའི་ཆོ་འཕྲུལ་སྣང་བར་ཤར།  །རང་རིག་ཡེ་ཤེས་གཟུགས་མེད་དེ།  །ལྷག་མཐོང་གཟུགས་སྐུ་རིག་པའི་རྩལ།  །མཁའ་ལ་གཞའ་ཚོན་བྲིས་པ་འདྲ།  །ཟ་འོག་སྣམ་བུ་ཁ་ཕྱེ་འདྲ།  །མེ་ལོང་གཟུགས་བརྙན་ཤར་བ་འདྲ།  །རྩལ་གྱི་སྦྱང་ཐོབ་བསྟན་པ་ནི།  འགྱུ་བ་གསེར་གྱི་ཉ་མོ་དེ།  །མུན་ཁང་འོད་ཀྱི་རྒྱ་ལ་བཟུང་།  །ཀུན་གསལ་རིག་པའི་མེ་ལོང་དེ།  །སྣང་གསལ་ནམ་མཁའི་མཐོངས་སུ་བསྟན།  །དྲན་རིག་སེམས་ཀྱི་མདུང་མོ་དེ།  །སྣང་བ་འོད་ཀྱི་ཕུབ་ལ་གཏད།  །དེ་ཚེ་གཟུགས་སྐུའི་ས་བོན་མཐོང་།  །མཁའ་ལ་སྐར་ཚོགས་ཤར་བ་འདྲ།  །དེ་ལ་གོམས་ཤིང་འདྲིས་པ་ཡིས།  །གོམས་པའི་ཁྱད་པར་རྣམ་ལྔ་འབྱུང་།  །དང་པོ་སྣང་བ་འཕེལ་བར་འགྱུར།  །དངུལ་ཆུ་འཐོར་འགྲིལ་བཞིན་དུ་མཐོང་།  །དེ་ནས་སྣང་བ་མཆེད་པར་འགྱུར།  །མཁའ་ལ་ཉི་ཟླ་ལྷག་ལྟར་མཐོང་།  །རིག་པ་འོད་ཀྱི་འཁོར་ལོ་མཐོང་།  །ཐིག་ལེ་འོད་ཀྱི་གུར་ཁང་མཐོང་།  །དེ་ནས་སྣང་བ་རྒྱས་པར་འགྱུར།  །རིགས་ལྔ་རྫོགས་སྐུའི་དཀྱིལ་འཁོར་མཐོང་།  །དེ་ནས་སྣང་བ་རྫོགས་པར་འགྱུར།  །ལྷུན་གྲུབ་ཕྱག་རྒྱའི་དཀྱིལ་འཁོར་མཐོང་།  །སྣང་བ་འོད་ཀྱི་ཞིང་ཁམས་མཐོང་།  [416]ཆོ་འཕྲུལ་གཡོ་འགུལ་མེད་པ་མཐོང་།  །དེ་ནས་མཐར་ཐུག་སྣང་བ་འཆར།  །འོད་ནི་རིག་པའི་རང་འོད་དེ།  །སྟོང་པའི་རང་འོད་འཇའ་ཚོན་ཚུལ།  །སྒྲ་ནི་རིག་པའི་རང་སྒྲ་དེ།  །སྟོང་པའི་རང་སྒྲ་བྲག་ཆའི་ཚུལ།  །ཟེར་ནི་རིག་པའི་རང་ཟེར་ཏེ།  །སྟོང་པའི་ཆོ་འཕྲུལ་གཟུགས་བརྙན་ཚུལ།  །སྐུ་ནི་རིག་པའི་རང་གཟུགས་སྟེ།  །སྟོང་པའི་གཟུགས་བརྙན་ཆུ་ཟླའི་ཚུལ།  །སྣང་བའི་རྫུན་ཕུགས་སེམས་སུ་ཟད།  །གཟུགས་སྐུའི་དམར་ཐག་སེམས་སུ་བཅད།  །འཁྲུལ་པའི་ཕུགས་ཆོད་འཁྲུལ་མི་སྲིད།  །སྐུ་གསུམ་ད་ལྟ་མངོན་དུ་གྱུར།  །རྒྱུ་འབྲས་ལས་དབང་རྫུན་པོ་ཆེ།  །འདི་ནི་སངས་རྒྱས་བཙན་ཐབས་ཡིན།  །མཐར་ཐུག་དོན་གྱི་གདམས་པ་འདི།  །སྦྱངས་པ་ཅན་གྱི་སྨན་ཡིན་ཏེ།  །རྨོངས་པ་འགའི་དུག་ཏུ་འགྱུར།  །ཀུན་ལ་མི་བསྟན་གསང་ཞིང་སྦ།  །སེང་གེ་དཀར་མོའི་འོ་མ་འདི།  །ལས་སྐལ་ཅན་གྱི་སྣོད་དུ་བླུག  །སྣོད་དང་མི་ལྡན་སྐལ་མེད་ལ།  །ཆུ་སྲིན་གྲེ་བའི་ནོར་བུ་ལྟར།  །བསྐལ་པ་སྟོང་དུ་མ་ཤོར་ཅིག  །ཅེས་གདམས་སོ།  །ཞིང་ཁམས་ངོ་སྤྲོད་ཀྱི་སྒྲོན་མ་རྫོགས་སོ།  །ས་མ་ཡ།  ༸  །ཀུན་ཏུ་བཟང་པོ་རང་རིག་མངོན་སངས་རྒྱས་ལ་ཕྱག་འཚལ་ལོ།  །རིགས་ཀྱི་བུ།  །བར་དོ་དུས་ཀྱི་སྒྲོན་མ་འཁྲུལ་རྟོགས་ཀྱི་སོ་[417]མཚམས་གང་ལ་ཐུག་པ།  །འཁོར་འདས་གྱེས་ཚུལ་གྱི་གནད་ཅེས་བྱ་བ་ནི།  །ཕུང་པོ་ལུས་སེམས་འབྲལ་ཚུལ་དང་།  །རྟོགས་ན་གྲོལ་ཚུལ་བསྟན་པ་དང་།  །མ་རྟོགས་འཁྲུལ་ཚུལ་བསྟན་པའོ།མ༽ ལུས་སེམས་འབྲལ་ཚུལ་རྣམ་པ་གཉིས་ཡིན་ཏེ།  །འབྱུང་བ་འཇིག་དང་སྡུད་ཚུལ་རྣམ་པ་གཉིས།  །འབྱུང་བ་འཇིག་ཚུལ་བསྟན་པ་འདི་ལྟ་སྟེ།  །མཚེར་པ་སའི་ཁམས་ཉམས་ལུས་ཀྱིས་རེག་མི་ཚོར།  །ལག་གཡོན་མི་ཐེག་སྒོ་དགུའི་ཟག་པ་ལུགས།  །མཁལ་མ་ཆུའི་ཁམས་ཉམས་རྣ་བས་སྒྲ་མི་ཐོས།  །རྐང་གཡོན་མི་ཐེག་དྲི་ཆུ་སྡོམ་མི་ཤེས།  །མཆིན་པ་མེའི་ཁམས་ཉམས་ལྕེ་ཡིས་རོ་མི་ཚོར།  །ལག་གཡས་མི་ཐེག་སྣ་ནས་རག་ཏ་འབྱུང་།  །གློ་བ་རླུང་གི་ཁམས་ཉམས་སྣ་ཡིས་དྲི་མི་ཚོར།  །རྐང་གཡས་མི་ཐེག་དྲི་ཆེན་སྡོམ་ཡང་ཤོར།  །ཙི་ཏ་ནམ་མཁའི་ཁམས་ཉམས་མིག་གིས་གཟུགས་མི་མཐོང་།  །མགོ་བོ་མི་ཐེག་གསང་བར་ཐེག་ལེ་ཤོར།  །འབྱུང་བ་སྡུད་ཚུལ་བསྟན་པ་འདི་ལྟ་སྟེ།  །ས་ནི་ཆུ་ལ་ཐིམ་སྟེ་ལུས་ཀྱི་སྟོབས་ཀྱང་ཤོར།  །ཆུ་ནི་མེ་ལ་ཐིམ་སྟེ་ལུས་ཀྱི་བཀྲག་ཀྱང་ཤོར།  །མེ་ནི་རླུང་ལ་ཐིམ་སྟེ་ལུས་ཀྱི་དྲོད་ཀྱང་ཤོར།  །རླུང་ནི་སེམས་ལ་ཐིམ་སྟེ་དབུགས་ཀྱི་སྡུད་ཀྱང་འཆོར།  །སེམས་ནི་ཀུན་[418]གཞིར་ཐིམ་སྟེ་དབུགས་ཆད་ལུས་སེམས་འབྲལ།  །འཆི་ཁའི་དུས་འདི་བདེ་སྡུག་སོ་མཚམས་ཡིན།  །བསམ་པ་བཟང་ངན་འཕེན་པའི་སྟོབས་ཆེ་བས།  །དབང་པོའི་སྟོབས་དང་སྦྱར་ལ་མ་ནོར་གདམས་པ་གདབ།  ཙ༽  རིགས་ཀྱི་བུ།  །རྟོགས་ནས་གྲོལ་ཚུལ་རབ་འབྲིང་ཐ་མ་གསུམ།  །དབང་པོ་རབ་ནི་ཁྱུང་ཕྲུག་སེང་གེའི་བུ་བཞིན་དུ།  །རྩལ་གསུམ་ད་ལྟ་རྫོགས་པས་ལུས་སེམས་བྲལ་མ་ཐག  །འབྱུང་བ་དངས་སྙིགས་ཕྱེད་དེ་འཁོར་བ་དོང་ནས་སྤྲུགས།  །འཁྲུལ་པ་རང་སར་སངས་ཏེ།  །ཀུན་གཞི་ནམ་མཁའ་ལྟ་བུ་ཕྱོགས་རིས་མེད་པའི་དབྱིངས་སུ།  །རིག་པའི་ཡེ་ཤེས་ཉི་མ་ལྟ་བུ་ཁྱབ་བདལ་དུ་ཤར་ནས།  །སྐུ་གསུམ་གྱི་ཆོ་འཁྲུལ་ཉི་ཟེར་ལྟ་བུ་ཟད་པ་མེད་པར་ཤར་ནས།  །འགྲོ་དོན་རྒྱ་ལག་ཕྱད་པར་འགྱུར་རོ།  །དབང་པོ་འབྲིང་ནི་དེའི་ཚེ།  །ཕྱི་མེ་ཆུ་ས་རླུང་གི་སྣང་བ་འགགས་ནས།  །སྒྲ་འོད་ཟེར་གསུམ་གྱི་སྣང་བ་འཆར།  །གདོས་པ་ཤ་ཁྲག་གི་ལུས་དང་བྲལ་ནས།  །རིག་པ་རྟེན་མེད་གཅེར་བུར་གནས།  །ལས་དང་ཉོན་མོངས་རྣམ་རྟོག་འཁྲུལ་བའི་ཚོགས་རྣམས་འགགས་ནས།  །ཀུན་གཞི་སྒྲིབ་གཡོགས་མེད་པར་གནས་སོ།  །དེའི་ཚེ་ངོ་བོ་དང་ལྷག་མཐོང་ལ་ངོ་སྤྲད་ཅིང་གོམས་པའི་དབང་གིས།  །མངོན་ཤེས་དྲུག་དང་རྗེས་[419]དྲན་དྲུག་ཤར་ནས་སངས་རྒྱས་ཏེ།  །མངོན་ཤེས་དྲུག་ནི།  །རིག་པ་རྟེན་མེད་དུ་གནས་པས་ཚེ་སྔ་ཕྱི་ཤེས།  །ཀུན་གཞི་སྒྲིབ་མེད་དུ་གནས་པས་ལས་རྒྱུ་འབྲས་ཤེས།  །ལྷའི་མིག་རྣམ་པར་དག་པས་དག་དང་མ་དག་གི་ཞིང་ཁམས་ཤེས།  །སྒྲ་འོད་ཟེར་གསུམ་གྱི་སྣང་བ་ཤར་བའི་ཚེ།  །བོན་ཉིད་འོད་གསལ་གྱི་བར་དོ་ཡིན་པར་ཤེས།  །ངོ་བོ་ཉིད་ལ་ངོ་སྤྲད་པས།  །སྐུ་གསུམ་རང་སེམས་ལ་ལྷུན་གྱིས་གྲུབ་པར་ཤེས།  །ལྷག་མཐོང་ལ་ངོ་སྤྲད་པས།  །སྒྲ་འོད་ཟེར་གསུམ་རང་སྣང་སྐུ་གསུམ་གྱི་སྣང་བར་ཤེས་སོ།  །རྗེས་དྲན་དྲུག་ནི།  །ཐོག་མར་ཚེ་འཕོས་པ་རྗེས་སུ་དྲན།  །དེ་ནས་བར་དོ་ཡིན་པར་རྗེས་སུ་དྲན།  །དེ་ན་རིག་པ་རྟེན་མེད་དུ་གནས་པ་རྗེས་སུ་དྲན།  །དེ་ནས་བླ་མའི་གདམས་ངག་རྗེས་སུ་དྲན།  །དེ་ནས་སྒྲ་འོད་ཟེར་གསུམ་རང་སྣང་ཡིན་པར་རྗེས་སུ་དྲན།  །དེ་ནས་རང་སེམས་སངས་རྒྱས་ཡིན་པར་རྗེས་སུ་དྲན་ཏེ།  །རིག་པ་གཅེར་བུར་རྗེན་གྱིས་མཐོང་།  །ཀུན་གཞི་སྒྲིབ་མེད་སལ་གྱིས་རྟོགས།  །རྟོགས་ནས་རིག་པ་རང་ས་ཟིན་པས།  །སྣང་བའི་རྗེས་སུ་མི་འབྲེང་ངོ་།  །སྣང་བའི་རྗེས་སུ་མ་འབྲེང་པས་སྣང་བ་རང་སྣང་སྒྱུ་མར་གྲོལ།  །སྣང་བ་རང་སྣང་དུ་གྲོལ་བས་འཁྲུལ་པ་རང་སངས་སུ་སངས།  །འཁྲུལ་པ་[420]རང་སངས་སུ་སངས་པས་སྐུ་གསུམ་རང་ཤར་དུ་ཤར།  །སྐུ་གསུམ་རང་ཤར་དུ་ཤར་བས་འགྲོ་དོན་རང་ཤུགས་ལ་ནུས་པར་འགྱུར་རོ།  །དབང་པོ་ཐ་མ་ནི།  །གདམས་པ་འདིའི་སྒོར་ཞུགས་ཀྱང་།  །གོ་རྟོགས་ཆུང་བས་བོན་ཉིད་འོད་གསལ་གྱི་བར་དོ་ལ་ངོ་མི་ཤེས་ཏེ།  །སྲིད་པ་ལས་ཀྱི་བར་དོ་ལ་འཁྲུལ་ལོ།  །གདམས་ངག་གི་དབང་གིས་བདེ་འགྲོའི་ལུས་ཐོབ་སྟེ།  །ལས་འཕྲོ་དག་པས།  །སྔོན་གྱི་བག་ཆགས་སད་ནས།  །སྐྱེ་བ་གཅིག་གིས་ཐར་པ་ཐོབ་པར་འགྱུར་རོ།  ཚ༽ རིགས་ཀྱི་བུ།  །མ་རྟོགས་འཁྲུལ་ཚུལ་བསྟན་པ་ནི།  །གདམས་པ་འདིའི་སྒོ་རུ་མ་ཞུགས་ཐ་མལ་གང་ཟག་རྣམས།  །ལས་དབང་ངན་པས་གནས་ལུགས་ངོ་མ་ཤེས།  །འགྱུ་མའི་རླུང་ལངས་རིག་པའི་མཚོ་མོ་བསྐྱོད།  །བག་ཆགས་ཆུ་གཉེར་རྣམ་རྟོག་རྦ་རླབས་འཁྲུག  །ཀུན་གཞི་ནམ་མཁའ་འཁྲུལ་པའི་སྤྲིན་གྱིས་སྒྲིབས།  །རིག་པའི་ཉི་མ་ཉོན་མོངས་སྨག་གིས་གཡོགས།  །སྒྲ་འོད་ཟེར་གསུམ་གཞན་སྣང་བདེན་པར་མཐོང་།  །དགེ་སྡིག་ལས་ཀྱིས་མཐོང་སྣང་གཉིས་སུ་ཤར།  །ཡིད་ཀྱི་ལུས་ཅན་སྔ་མའི་གཟུགས་སུ་མཐོང་།  །དབང་པོ་ཀུན་ཚང་ཐོག་མེད་ཡིད་ཀྱིས་རྒྱུ།  །རྟེན་པའི་གནས་མེད་སྐྱོབ་པའི་མགོན་ཡང་མེད།  །བུ་ཕྲུག་མ་ཡིས་བོར་བའི་དཔེ་དང་[421]མཚུངས།  །འཁྲུལ་པའི་སྨག་འཐིབས་སྡུག་བསྔལ་མཚོ་མོ་རྡོལ།  །ཉ་མོ་བྱེ་ཚན་བསྐྱུར་བའི་དཔེ་དང་མཚུངས།  །བག་ཆགས་རླུང་ལངས་རིས་དྲུག་གྲོང་ཁ་འགྲིམས།  །ཟོ་ཆུའི་རྒྱུད་མ་ཤིང་རྟའི་འཁོར་ལོ་འདྲ།  །སྐྱོབ་པའི་ཐབས་མེད་ཁམས་གསུམ་སྙིང་རེ་རྗེ།  །ཐར་པའི་དུས་མེད་ཚི་ཆད་འོ་རེ་རྒྱལ།  །འཁྲུལ་པའི་ཉེས་དམིགས་སོམས་ལ་འཇིག་རྟེན་རྒྱབ་ཏུ་བསྐྱུར།  །ལམ་ལ་བརྩོན་འགྲུས་སྐྱེད་ཅིག་སྐལ་ལྡན་རིགས་ཀྱི་བུ།  །དེ་ལྟར་རྟོགས་ནས་སངས་རྒྱས་པ་དང་།  །མ་རྟོགས་འཁོར་བར་འཁྱམས་པ་གཉིས།  །སོ་མཚམས་བར་དོ་ལ་ཐུག་པས།  །འཁོར་འདས་གྱེས་ཚུལ་གྱི་གནད་དོ།  །རིགས་ཀྱི་བུ།  །བྱང་ཆུབ་སེམས་ཀྱི་གནད་དྲུག་པོ་འདི་ནི།  །སེམས་མ་རྟོགས་པ་རྣམས་རྟོགས་པར་བྱེད་པའི་མན་ངག  །སེམས་མེད་པ་རྣམས་ཀྱི་སྒྲོན་མ།  །སེམས་མ་མཐོང་པ་རྣམས་ཀྱི་མེ་ལོང་།  །སེམས་བྲོས་པ་རྣམས་ཀྱི་ལྕགས་ཀྱུ།  །སེམས་སྟོར་བ་རྣམས་ཀྱི་གཟེར་བུ།  །སེམས་རྨུག་པ་རྣམས་ཀྱི་གསལ་འདེབས།  །སེམས་ལྡེངས་པ་རྣམས་ཀྱི་བོགས་འདོན།  །སེམས་རེངས་པ་རྣམས་ཀྱི་གཉའ་ཤིང་།  །སེམས་བཅིངས་པ་རྣམས་ཀྱི་ལྡེ་མིག་ཡིན་པས།  །རིགས་ཀྱི་བུ།  །མ་འོངས་པའི་དུས་ན་བཏང་བཞག་གིས་[422]ཚོད་ཟུངས་ལ།  །དབང་པོའི་སྣོད་དང་སྦྱོར་ལ།  །སྐལ་ལྡན་གྱི་གང་ཟག་མ་ནོར་ལམ་སྣ་ཁྲིད་ཅིག་ཅེས་གསུངས་ནས།  ཛ༽ སྤྲུལ་པའི་སྐུ་དེ་ནམ་མཁའ་ལ་གཞའ་ཡལ་བ་བཞིན་མི་སྣང་པར་གྱུར་ཏོ།  །གུ་རུབ་སྣང་བཞེར་ལོད་པོ་ཡང་།  །རིག་པ་དམར་ཐག་ཆོད་ནས་མཆོག་ཐུན་མོང་གི་དངོས་གྲུབ་དུ་མ་སྙེམས་པར་གྱུར་ཏོ།  །སྙན་རྒྱུད་མི་ཚིག་གི་ལྷད་མ་ཞུགས་པ་རྫོགས་ཆེན་སྒྲོན་མ་དྲུག་གི་གདམས་པ་རྫོགས་སོ།།  སརྦ་མངྒལཾ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༦
[423] བ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་སྒྲོན་མའི་འགྲེལ་བ་ཉི་འོད་རྒྱན་བཞུགས་སོ༎[424]ཀུན་ཏུ་བཟང་པོ་རང་རིག་ཐམས་ཅད་མཁྱེན་ལ་ཕྱག་འཚལ་ལོ།  འདིར་རྫོགས་པ་ཆེན་པོ་མཐར་ཐུག་གནད་ཀྱི་མན་ངག  རིག་པ་གཅེར་མཐོང་དུ་བསྟན་པ།  བྱང་ཆུབ་སེམས་ཀྱི་གནད་དྲུག་ཅེས་བྱ་བ་འདི་ལ་གསུམ་སྟེ།  མན་ངག་ལ་འཇུག་པའི་ཡན་ལག  སྔོན་དུ་བརྗོད་པ་ཀླད་ཀྱི་དོན་དང་།  གང་གཏན་ལ་དབབ་པར་བྱ་བའི་ངོ་བོ་གཞུང་གི་དོན་དང་།  མདོ་ཡོངས་སུ་འདུས་པ་མཇུག་གི་དོན་དང་གསུམ་མོ།  དང་པོ་ལ་གསུམ་སྟེ།  ཕྱག་འཚལ་བ་དང་།  ཀླད་དོན་དངོས་སུ་བསྟན་པ་དང་།  མདོ་བསྡུ་བའོ།  དང་པོ་ནི་ཀུན་ཏུ་བཟང་པོ་རང་རིག་ཐམས་ཅད་མཁྱེན་ལ་ཕྱག་འཚལ་ལོ།  [425]།ཞེས་པ་འདི་ལ་གཉིས་ཏེ།  ཐུགས་རྗེའི་སྟོན་པ་ལ་སྦྱར་བ་དང་།  རང་རིག་གི་སྟོན་པ་ལ་སྦྱར་ཏེ་བཤད་པའོ།  དང་པོ་ལ་ཕྱག་གི་ཡུལ་དང་།  ཕྱག་འཚལ་བ་དངོས་སུ་བསྟན་པ་གཉིས་སོ།  ཕྱག་གི་ཡུལ་ལ།  ཀུན་ཏུ་ནི་གདུལ་བྱའི་བྱེ་བྲག་མ་ལུས་པ་ཡིན།  བཟང་པོ་ནི་ཐུགས་རྗེ་ཆེན་པོ་ཀུན་ལ་ཉེ་རིང་མེད་པར་སྙོམས་པའོ།  རང་རིག་ནི་སུས་ཀྱང་མ་བསྟན་རང་ལ་རང་ཤར་བའོ།  ཐམས་ཅད་མཁྱེན་པ་ཤེས་བྱ་ཇི་ལྟ་བ་དང་།  ཇི་སྙེད་པ་ཐམས་ཅད་མ་ལུས་པར་ས་ལེར་གཟིགས་པའོ།  གཉིས་པ་ཕྱག་འཚལ་བ་ལ་གཉིས་ཏེ།  ཕྱག་འཚལ་བ་དངོས་སུ་བསྟན་པ་དང་།  ཕྱག་འཚལ་བའི་[426]དགོས་དོན་བསྟན་པའོ།  དང་པོ་ནི་དངོས་བཏུད་ལུས་ཀྱི་ཕྱག  དངོས་མེད་ངག་གི་ཕྱག  དོན་དམ་ཡིད་ཀྱི་ཕྱག་དང་གསུམ།  རྩལ་བ་སྟེ་སྤྱི་དང་མཐུན།    གཉིས་པ་ཕྱག་འཚལ་བའི་དགོས་པ་ནི།  ལུས་ངག་ཡིད་གསུམ་གྱི་སྒྲིབ་པ་བྱང་ནས།  འབྲས་བུ་སྐུ་གསུང་ཐུགས་མངོན་དུ་ཐོབ་པའི་དགོས་པ་ཡོད་དོ།  གཉིས་པ་རང་རིག་སྟོན་པ་ལ་སྦྱར་ཏེ་བཤད་པ་ལ་ཡང་།  ཕྱག་གི་ཡུལ་དང་ཕྱག་འཚལ་བ་གཉིས་ལས།  ཕྱག་གི་ཡུལ་ལ་ཀུན་ཏུ་ནི་ཕྱི་ནང་སྣོད་བཅུད་འཁོར་འདས་མ་ལུས་པ་ཡིན།  བཟང་པོ་ནི་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་འཁོར་འདས་ཐམས་ཅད་ལ།  བཟང་ངན་ཆེ་[427]ཆུང་མཐོ་དམན་བྲི་གང་ཉེ་རིང་མེད་པར་ཡོངས་ལ་ཁྱབ་ཅིང་བདལ་པའོ།  རང་རིག་ནི་ཡེ་ནས་རང་ལ་རང་ཤར་བའོ།  ཐམས་ཅད་མཁྱེན་ནི་བྱང་ཆུབ་སེམས་ལ་ཕྱི་ནང་སྣོད་བཅུད་འཁོར་འདས་ཐམས་ཅད་སྒྲིབ་པ་མེད་པར་ས་ལེར་གསལ་བའོ།  རྒྱས་པར་བཤད་ན་དཔེ་དོན་རྟགས་གསུམ་སྦྱར་ལ་བཤད་དེ།  གཟེར་བུའི་འགྲེལ་ན་གསལ་ལོ།  གཉིས་པ་ཕྱག་འཚལ་བ་ལ་གཉིས་ཏེ།  ཕྱག་འཚལ་བ་དངོས་སུ་བསྟན་པ་ནི།  བྱང་ཆུབ་ཀྱི་སེམས་ལ་དྲན་པའི་ཡིད་ཀྱིས་ཕྱག་འཚལ།  གཉིས་སུ་མེད་པར་ངང་ལ་ངང་གིས་མཉམ་པར་བཞག་པས།  མ་རིག་པའི་མུན་པ་རང་སངས།  [428]འཁོར་བ་དོང་ནས་སྤྲུགས།  ཐམས་ཅད་མཁྱེན་པའི་དགོངས་པ་མངོན་དུ་ཐོབ་པའི་དགོས་པ་ཡོད་དོ།།  ༈  གཉིས་པ་ཀླད་དོན་དངོས་སུ་བསྟན་པ་ལ་བཞི་སྟེ།  མན་ངག་གི་རྒྱུད་ཚུལ་བསྟན་པ་དང་།  མན་ངག་གི་ཆེ་བ་བསྟན་པ་དང་།  མན་ངག་གི་རྣམ་གྲངས་བསྟན་པ་དང་།  མན་ངག་གི་སྣོད་བསྟན་པའོ།  དང་པོ་ནི་གྱེར་སྤུངས་ཆེན་པོ་སྣང་བཞེར་ལོད་པོ་དེ།  དྲ་བྱེའི་ནུབ་ཕྱོགས་བྲག་ཤ་བ་གདོང་གི་དགོན་པ་ན་བཞུགས་ཙམ་ན།  རྗེ་ཏ་པི་ཧྲི་ཙ་སྤྲུལ་པའི་སྐུ་དེ་བྱོན་ནས།  དྲེགས་པའི་ང་རྒྱལ་བཅོམ།  རིག་པའི་གནས་ལུགས་བསྟན།  བཅིངས་ཚད་ཀྱི་སྒྲོག་ལས་དཀྲོལ།  མཉམ་པའི་ཐང་ལ་ཕྱུང་སྟེ་རིག་པ་རང་ས་ཟིན་པར་བྱས་སོ།  ཞེས་པ་ནི་རིག་པ་གཅིག་ཆོད་ཀྱི་གདམས་ངག་བསྟན་པའི་དུས་ཡིན་ནོ།  གཉིས་པ་ནི།  དེ་ནས་ལོ་ལྔ་ལོན་ཙམ་ན།  གྱེར་སྤུངས་ཆེན་པོ་མཚོ་གླིང་དགོན་པ་ན།  དབེན་པ་མཛད་ནས་བཞུགས་ཙམ་ན།  དབྱར་ཟླ་ར་བའི་ཚེས་བཅོ་ལྔའི་གདུགས་ཀྱི་ཉིན་པར།  གྱེར་སྤུངས་དགོངས་པ་ལ་བཞུགས་ཡོད་ཙམ་ན།  མདུན་གྱི་ནམ་མཁའ་ལ་རྗེ་ཏ་པི་ཧྲི་ཙ་སྤྲུལ་པའི་སྐུ་དེ།  སྐུ་དྲི་མ་མེད་པ་ཤེལ་གྱི་མདོག་ལྟ་བུ།  རང་འབྱུང་གི་སྐུ་ལ་རྒྱན་མེད་པར།  སྒྲིབ་གཡོགས་མེད་པའི་སྐུ་གཅེར་བུར་བཞུགས་པ་མཐོང་སྟེ།  [429]།དད་པ་དང་གདུང་པ་སྐྱེས།  བསྐོར་བ་དང་ལྷ་ཕྱག་བྱས་པས།  རྗེའི་ཞལ་ནས་སྐལ་ལྡན་རིགས་ཀྱི་བུ།  ཚེ་རབས་གོང་ནས་སྦྱངས་པའི་ལས་འཕྲོ་ཅན།  ངེས་པའི་དོན་བསྟན་དབང་པོ་གཏོད་ལ་ཉོན།  ཕྱི་རབས་སྐལ་ལྡན་མ་ནོར་ལམ་ལ་འཁྲིད་པའི་ཕྱིར།  ཟབ་མོའི་སྙིང་གཏམ་ཚིག་གསུམ་ཁྱོད་ལ་བཤད།  ཅེས་པས་རིག་པ་གཅེར་མཐོང་གི་གདམས་ངག་འདི་རྒྱུད་པའི་དུས་ཡིན་ནོ།  གཉིས་པ་གདམས་ངག་གི་ཆེ་བ་བསྟན་པ་ལ་གསུམ།  གདམས་ངག་འདི་བོན་ཐམས་ཅད་ཀྱི་མཐར་ཐུག་ཡིན་པར་བསྟན་པ་དང་།  བོན་སྒོ་དང་ཐེག་རྒྱུད་གཞན་གྱིས་ཟབ་མོའི་དོན་ཐོག་ཏུ་མི་ཕེབས་པ།  གདམས་ངག་འདིས་རིག་པ་གནད་ལ་ཕབ་ནས།  མངོན་དུ་འབྱིན་པར་བསྟན་པའོ།  དང་པོ་ནི།  བརྒྱད་ཁྲི་བཞི་སྟོང་བོན་གྱི་མཐར་ཐུག  རྫོགས་པ་ཆེན་པོ་བོན་གྱི་ཡང་བཅུད།  བདེར་གཤེགས་དགོངས་རྒྱུད་དགུའི་མན་ངག  གང་ཟག་ཉི་ཤུ་རྩ་བཞིའི་སྙན་བརྒྱུད།  ཅེས་པས་བོན་ཐམས་ཅད་ཀྱི་མཐར་ཐུག་ཡིན་པར་བསྟན་པའོ།  གཉིས་པ་ནི།  བྱང་ཆུབ་སེམས་ཀྱི་གནད་དྲུག་བྱ་བ་འདི་མ་ཤེས་ན།  མན་ངག་སྟོན་པའི་བླ་མ་ནི།  དམུ་ལོང་ལ་རྫས་བསྟན་པ་དང་འདྲའོ།  མན་ངག་འདི་མེད་ན།  རྫོགས་པ་ཆེན་པོའི་རྒྱུད་ལུང་དུ་མ་བསྟན་[430]ཀྱང་།  སྙིང་མེད་ལུས་དང་མིག་མེད་དབང་པོ་འདྲ།  བརྒྱད་ཁྲི་བཞི་སྟོང་བོན་སྒོ་ཅི་བཤད་ཀྱང་།    དྲང་བའི་དོན་དུ་ཕྱོགས་ཙམ་བརྗོད་པར་ཟད།  སྙིང་པོའི་ཐོག་ཏུ་གང་གིས་ཕེབས་པ་མིན་ཞེས་པས།  གཞན་གྱིས་ཟབ་མོའི་དོན་ཐོག་མི་ཕེབས་པར་བསྟན་པའོ།  གསུམ་པ་ནི་རིགས་ཀྱི་བུ་ཞེས་པས་སྒྲ་བཅོམ་ན།  ཀུན་གཞིའི་སྟེང་ནས་ས་བོན་བཟང་ངོ་གསུངས་པས།  སྦྱངས་པའི་ལས་འཕྲོ་ཡོད་པའི་རིགས་ཅན་ཡིན་ནོ།  དེའི་ཕྱིར་ན་གདམས་པ་འདི་ནི་ཞེས་པས།  བོན་སྒོ་དང་ཐེག་རྒྱུད་གཞན་གྱིས་ཟབ་མོའི་དོན་ཐོག་ཏུ་མི་ཕེབས་པའི་ཕྱིར།  གདམས་ངག་འདིས་རིག་པ་གནད་ལ་ཕབ་ནས་སྟོན་པའོ།  ཀུན་གཞི་ངོས་འཛིན་པའི་མེ་ལོང་།  ཞེས་པས་མེ་ལོང་བསྟན་ན་བྱད་མཐོང་པ་བཞིན་དུ།  གདམས་ངག་འདིས་ཀུན་གཞི་སྔར་མ་མཐོང་པ་མངོན་དུ་མཐོང་པར་བྱེད་དོ།  ཡེ་ཤེས་གབ་སྐུངས་འདོན་པའི་སྒྲོན་མེ།  ཞེས་པས།  མུན་པའི་ནང་དུ་སྒྲོན་མེ་བཏེག་ན།  རྫས་གང་ཡིན་གབ་པ་མེད་པར་མངོན་དུ་ལྷང་ངེར་མཐོང་བ་ལྟར།  དུས་ད་ལྟ་ཡེ་ཤེས་གབ་པའི་ཚུལ་དུ་གནས་པ་ལ།  གདམས་ངག་འདིས་གབ་སྐུངས་སྟོན་ནས།  ཡེ་ཤེས་མངོན་དུ་ལྷང་ངེ་སྟོན་པའོ།  རིག་པ་གཅེར་བུར་འབྱིན་པའི་མན་ངག  ཅེས་པས་སྐྱེས་བུ་གོས་དང་བྲལ་ན་ལུས་[431]མངོན་དུ་ཅེར་རེ་མཐོང་བ་ལྟར།  གདམས་ངག་འདིས་རིག་པ་གཅེར་བུར་ཕྱུང་ནས།  མངོན་གསུམ་དུ་ཅེར་རེ་སྟོན་པའོ།  འཁྲུལ་པ་ཕུ་ཐག་གཅོད་པའི་གདམས་པ་ཞེས་པས།  ཆུ་འགོ་ནས་སྐམས་ན།  གཞུག་ཏུ་མི་འབབ་པ་ལྟར།  གདམས་ངག་འདིས་འཁྲུལ་གཞི་ཕུ་ཐག་གཅད་ནས།  འཁྲུལ་མི་སྲིད་པར་བསྟན་པའོ།  གནས་ལུགས་མཛུབ་ཚུགས་སུ་སྟོན་པའི་སྙིང་གཏམ་ཞེས་བྱ་སྟེ།  ཞེས་པས་རྫས་གང་ཡིན་པ་ལ།  ཐོག་ཏུ་མཛུབ་གུ་བཙུག་ནས་བསྟན་ན།  ཡིད་ལྷང་གིས་ཆེས་པ་ལྟར།  གདམས་ངག་འདིས་གནས་ལུགས་ཀྱི་ཐོག་ཏུ་ཕབ་ནས་ཡིད་ཆེས་པར་སྟོན་པའོ།  གསུམ་པ་གདམས་ངག་གི་རྣམ་གྲངས་བསྟན་པ་ནི།  སྒྲོན་མ་རྣམ་པ་དྲུག་གིས་གནད་རྣམ་པ་དྲུག་གཏན་ལ་ཕབ་ནས་སྟོན་ཏེ།  དཀྱུས་ན་གསལ་ལོ།  བཞི་པ་གདམས་ངག་གི་སྣོད་བསྟན་པ་ལ་གཉིས་ཏེ།  སྣོད་མེད་ལ་གསང་བར་བསྟན་པ་དང་།  སྣོད་ལྡན་ལ་གདམས་པར་བསྟན་པའོ།  དང་པོ་ནི་རིགས་ཀྱི་བུ།  གདམས་པ་འདི་ནི་དད་མེད་སྒེར་བུ་ལོག་ལྟ་ཅན་གྱི་གང་ཟག་དང་།  གདེང་མེད་གཅམ་བུ་འཕྱར་ལ་གཡེང་བའི་གང་ཟག་དང་།  མ་རབས་བྱིས་པ་ཐེག་པ་འོག་མའི་གང་ཟག་རྣམས་ལ།  སྒྲ་ཙམ་ཡང་རྣ་བར་སྒྲག་པར་མི་བྱའོ།  ཞེས་པས་སྣོད་[432]མེད་ལ་གསང་པར་བསྟན་པའོ།  གཉིས་པ་ནི།  སྐྱེ་ཤི་གཏིང་ནས་འཇིགས་ཤིང་བྱང་ཆུབ་དོན་དུ་གཉེར།  དད་པ་སྐྱོ་ངས་མེད་ཅིང་བླ་མ་གཙུག་ཏུ་ཁུར།  འཇིག་རྟེན་བྱ་བ་བཏང་ནས་ཟབ་མོའི་དོན་ལ་སྒྲུབ།  གདམས་པའི་སྣོད་དུ་བཟང་གི་དེ་ལ་བསྟན་བར་གྱིས།  ཞེས་གསུངས་ནས་སྒྲོན་མ་རྣམ་པ་དྲུག་གི་མན་ངག  བྱང་ཆུབ་སེམས་ཀྱི་གནད་དྲུག་ཏུ་གདམས་སོ།  ཞེས་པས།  སྣོད་ལྡན་ལ་གདམས་པར་བསྟན་པའོ།  གསུམ་པ་མདོ་བསྡུ་བ་ནི།  དུས་མཐའི་བར་དུ་མི་ནུབ་འགྲོ་དོན་བྱེད་པར་ཤོག  ཅེས་པས་དར་ཞིང་རྒྱས་པར་སྨོན་ལམ་བཏབ་པའོ།  ས་མ་ཡ།  ཞེས་པས་སྣོད་མེད་ལ་གསོང་ཞིག་བཀའ་རྒྱས་གདབ་པའོ།།  ཀ༽  གཉིས་པ་གང་གཏན་ལ་དབབ་པར་བྱ་བའི་ངོ་བོ་གཞུང་གི་དོན་ལ།  སྒྲོན་མ་དྲུག་ཏུ་བསྟན་པ་ལ།  སྒྲོན་མ་དང་པོ་གནས་པ་གཞིའི་སྒྲོན་མ་ངོ་བོ་ཇི་ལྟར་གནས་པ་ཀུན་གཞི་ངོས་འཛིན་གྱི་གནད་བསྟན་པ་ལ་གསུམ་སྟེ།  ཕྱག་འཚལ་བ་དང་གཞུང་བཀྲོལ་བ་དང་མདོ་བསྡུ་བའོ།  དང་པོ་ནི།  ཀུན་ཏུ་བཟང་པོ་རང་རིག་ཡེ་སངས་རྒྱས་ལ་ཕྱག་འཚལ་ལོ།  ཞེས་པས།  ཀུན་ཏུ་བཟང་པོ་གོང་དང་འདྲ།  ཡེ་སངས་རྒྱས་ཞེས་པས།  རང་ཤེས་རིག་གི་རྒྱལ་པོ་བྱང་ཆུབ་སེམས་ཡེ་ནས་འཁྲུལ་མ་མྱོང་།  འཁོར་[433]བར་འཁྱམས་མ་མྱོང་།  སྒྲིབ་གཉིས་སྦྱངས་མ་མྱོང་།  ཚོགས་གཉིས་བསགས་མ་མྱོང་།  སློབ་དཔོན་གྱིས་བསྟན་པ་མེད་པར་ཡེ་ནས་རང་རིག་རང་ལ་ཤར་ནས་སངས་རྒྱས་པའོ།  ཕྱག་འཚལ་བ་གོང་དང་མཐུན།  གཉིས་པ་གཞུང་བཀྲོལ་བ་ལ་གཉིས་ཏེ།  མདོར་བསྟན་དང་རྒྱས་བཤད་དོ།  དང་པོ་ནི་རིགས་ཀྱི་བུ་གནས་པ་གཞིའི་སྒྲོན་མ་ངོ་བོ་ཉིད་ཀྱི་གནས་ལུགས་དང་།  འཁོར་འདས་གཉིས་ཀྱི་གྱེས་ཚུལ་བསྟན་ཞེས་པས།  ཀུན་གཞི་ཡེ་ནས་གནས་པའི་གནས་ཚུལ་དང་།  འཁོར་འདས་གཉིས་ཀྱི་བྱུང་ཚུལ་བསྟན་པའོ།  གཉིས་པ་རྒྱས་པར་བཤད་པ་ལ་གཉིས་ཏེ།  གཞི་ངོ་བོ་ཉིད་ཀྱི་གནས་ལུགས་དང་།  འཁོར་འདས་གཉིས་ཀྱི་གྱེས་ཚུལ་བསྟན་པའོ།  གཞིའི་གནས་ལུགས་བསྟན་པ་ལ་གསུམ་སྟེ།  མདོར་བསྟན།  རྒྱས་བཤད།  མདོ་བསྡུ་བའོ།  དང་པོ་ནི།  གཞིའི་གནས་ལུགས་བསྟན་པ་ནི།  ཀུན་གཞི་རིག་པ་བློ་དང་གསུམ།  རྣམ་པ་གསུམ་དུ་ཤེས་པར་བྱ།  ཞེས་མདོར་བསྟན་པའོ།  གཉིས་པ་རྒྱས་པར་བཤད་པ་ལ་གསུམ་སྟེ།  ཀུན་གཞིའི་གནས་ལུགས་བསྟན་པ་དང་།  རིག་པའི་གནས་ལུགས་བསྟན་པ་དང་།  བློའི་གནས་ལུགས་བསྟན་པའོ།  དང་པོ་ལ་གཉིས་ཏེ།  ཀུན་གཞིའི་ངོ་བོ་བསྟན་པ་དང་།  [434]ཀུན་གཞིའི་གནས་ལུགས་བསྟན་པའོ།།  ཀ༽  དང་པོ་ནི།  ཀུན་གཞི་བྱང་ཆུབ་སེམས་ཉིད་ནི།  ཞེས་པས།  འཁོར་བ་དང་མྱང་འདས།  སངས་རྒྱས་སེམས་ཅན་ཀུན་གྱི་སྤྱི་གཞི་ཆེན་པོ།  བོན་ཉིད་ཀྱི་དབྱིངས་ཞེས་ཀྱང་བྱ།  ཁྱབ་བདལ་ཆེན་པོ་སྤྱི་ལ་ཤར་བའི་ཀུན་གཞི་ཞེས་བྱ་བ་གཏན་ལ་ཕབ་ནས་སྟོན་པའོ།  འོད་གསལ་སྟོང་པ་བཅོས་སླད་མེད།  ཅེས་པས་བྱང་ཆུབ་ཀྱི་སེམས་སྒྲིབ་གཡོགས་མེད་པས་འོད་གསལ།  དངོས་པོ་དང་མཚན་མ་མེད་པས་སྟོང་པའོ།  གང་གིས་འང་ལྷད་མ་ཞུགས་པས་བཅོས་སླད་མེད་པའོ།  གཉིས་པ་ཀུན་གཞིའི་གནས་ལུགས་ལ་བཞི་སྟེ།  ཀ་དག་ཏུ་གནས་པར་བསྟན་པ་དང་།  ལྷུན་གྲུབ་ཏུ་གནས་པར་བསྟན་པ་དང་།  ལུང་མ་བསྟན་དུ་གནས་པར་བསྟན་པ་དང་།  ཐིག་ལེ་ཉག་གཅིག་ཏུ་གནས་པར་བསྟན་པ་དང་བཞིའོ།  དང་པོ་ནི་ཀ་དག་ཆེན་པོ་བོན་གྱི་སྐུ་ཞེས་པས།  ཀུན་གཞིའི་ངོ་བོ་ཡེ་ནས་ཀ་དག་ཏུ་གནས་པས།  བོན་གྱི་སྐུ་ཞེས་བྱ་ཇི་ལྟར་ཀ་ནས་དག་ན།  གང་གི་དྲི་མེད་མཐས་མ་རེག་ཅེས་པས།  འཁོར་བ་དང་མྱང་འདས།  སངས་རྒྱས་སེམས་ཅན།  ཉོན་མོངས་དང་ཐུགས་རྗེ།  རྣམ་རྟོག་དང་ཡེ་ཤེས།  དགེ་བ་དང་སྡིག་པ།  བདེ་བ་དང་སྡུག་བསྔལ།  སྐྱོན་དང་ཡོན་ཏན།  མཐོ་[435]རིས་དང་ངན་སོང་།  བདག་དང་གཞན།  ཕྱི་སྣོད་དང་ནང་བཅུད།  ཡུལ་དང་ཤེས་པ།  རྒྱུ་དང་འབྲས་བུ་དེ་རྣམས་གང་གིས་མཐས་ཀྱང་མ་རེག  གང་གི་ཡང་དྲི་མ་མེད་ཅིང་།  ཅི་ཡི་ཡང་མཐའ་ལ་མི་གནས་པའོ།  གཞན་ཡང་ཡོད་མེད་སྣང་སྟོང་རྟག་ཆད་སྐྱེ་འགག་སྤང་ལེན་གང་གི་ཡང་མཐའ་ལ་མི་གནས་པའོ།  གཉིས་པ་ལྷུན་གྲུབ་ཏུ་གནས་པར་བསྟན་པ་ནི།  རང་བཞིན་ལྷུན་གྲུབ་རྫོགས་པའི་སྐུ།  ཞེས་པས་ཀུན་གཞིའི་ངོ་བོ་དེ་སངས་རྒྱས་སྒམ་པོས་མ་མཛད།  སེམས་ཅན་སྒྲིན་པོས་མ་བཅོས།  རྒྱུ་དང་རྐྱེན་གྱིས་མ་བསྐྱེད།  གང་ཟག་གི་བློ་ཡིས་མ་བྱས།  སྐྱེས་བུའི་རྩོལ་བས་མ་སྒྲུབ་པར།  ཡེ་ནས་རང་འབྱུང་རང་ཤར་དུ་ལྷུན་གྱིས་གྲུབ་པས།  ལོངས་སྤྱོད་རྫོགས་པའི་སྐུ་ཞེས་བྱ།  ཇི་ལྟར་རྫོགས་ཞེ་ན།  ཀུན་རྫོགས་ཡོངས་རྫོགས་ཐམས་ཅད་རྫོགས།  ཞེས་པས་འཁོར་བའི་བོན་རྣམས་ཀུན་རྫོགས།  མྱ་ངན་ལས་འདས་པའི་བོན་རྣམས་ཡོངས་རྫོགས།  སངས་རྒྱས་སེམས་ཅན་ཉོན་མོངས་ཐུགས་རྗེ་ལས་སོགས།  གོང་དུ་བཤད་པ་དེ་རྣམས་ལྷག་མ་མེད་པར་རྫོགས་པའོ།  གསུམ་པ་ལུང་མ་བསྟན་དུ་གནས་པར་བསྟན་པ་ནི།  ངེས་མེད་སྤྲུལ་སྐུ་ལུང་མ་བསྟན།  ཞེས་པས་ཀུན་གཞིའི་ངོ་བོ་དེ་འཁོར་བ་དང་[436]མྱང་འདས་ལས་སོགས་སྔར་བཤད་པ་དེ་རྣམས།  གང་དུ་ཡང་ལུང་དུ་མ་བསྟན།  གང་དུ་ཡང་རྒྱ་མ་ཆད།  གང་དུ་ཡང་འཆར་དུ་རུང་པས།  ངེས་མེད་སྤྲུལ་པའི་སྐུ་ཞེས་བྱ།  ཇི་ལྟར་ངེས་མེད་དུ་འཆར་ཞེ་ན།  ཕྱོགས་མེད་ཆོ་འཕྲུལ་ཅི་ཡང་འཆར།  ཞེས་པས།  རྟོགས་དང་མ་རྟོགས་ཀྱི་རྐྱེན་ལ་རྟེན་ནས།  འཁོར་བར་ཤར་མྱང་འདས་སུ་ཤར།  དེ་བཞིན་དུ་སངས་རྒྱས་སེམས་ཅན་ལས་སོགས།  སྔར་བཤད་པ་དེ་རྣམས་སུ་འཆར་བའོ།  བཞི་པ་ཐིག་ལེ་ཉག་གཅིག་ཏུ་བསྟན་པ་ལ་གཉིས་ཏེ།  མདོར་བསྟན་རྒྱས་པར་བཤད་པའོ།  དང་པོ་ནི་སོ་སོ་ཐ་དད་མ་ཡིན་ཏེ།  ཞེས་པས་ཀུན་གཞིའི་དབྱིངས་དེ།  སངས་རྒྱས་སེམས་ཅན་ལ་གཅིག་གིས་ཡོངས་ལ་ཁྱབ་པ་ཡིན་ནམ།  མི་གཅིག་སོ་སོར་གནས་པ་ཡིན་ཞེ་ན།  ཐིག་ལེ་ཉག་གཅིག་གིས་ཀུན་ལ་ཁྱབ་པ་ཡིན་ཏེ།  སྣང་སྲིད་ཡོངས་ལ་ནམ་མཁའ་བཞིན།  ཞེས་པས།  དཔེར་ན་སྣང་སྲིད་ཀྱི་མཚན་ཉིད་ནི།  མི་གཅིག་སྣ་ཚོགས་སུ་སྣང་ཡང་།  ནམ་མཁའ་ནི་སོ་སོ་ཐ་དད་མ་ཡིན་ཏེ།  ཐིག་ལེ་གཅིག་གིས་ཡོངས་ལ་ཁྱབ་པ་ལྟར་རོ།  འཁོར་འདས་ཡོངས་ལ་སྤྱི་ཁྱབ་བདལ།  ཞེས་པས་དཔེ་དེ་བཞིན་དུ།  འོག་ནས་སྟོན་པའི་ཤེས་རིག་རྒྱུད་ཀྱི་ཀུན་གཞི་ནི།  སངས་རྒྱས་སེམས་ཅན་གཉིས་ཀྱི་[437]རྒྱུད་ལ་མ་འདྲེས་སོ་སོར་ཤར་ཡང་།  ངོ་བོ་ཉིད་ཀྱི་ཀུན་གཞི་ནི་སོ་སོ་ཐ་དད་མ་ཡིན་ཏེ།  ཐིག་ལེ་ཉག་མ་གཅིག་གིས་སངས་རྒྱས་སེམས་ཅན་ཡོངས་ལ་ཁྱབ་པའོ།  གཉིས་པ་རྒྱས་པར་བཤད་པ་ལ་གཉིས་ཏེ།  མཁའ་ཀློང་དབྱིངས་གསུམ་ཐིག་ལེ་ཉག་གཅིག་ཏུ་བསྟན་པ་དང་།  དཔེ་དོན་རྟགས་གསུམ་ཐིག་ལེ་ཉག་གཅིག་ཏུ་བསྟན་པའོ།  དང་པོ་ནི།  མཁའ་གསལ་གཅིག་གིས་ཀུན་ལ་ཁྱབ།  ཅེས་པ་ཀུན་གཞིའི་ངོ་བོ་སྒྲིབ་གཡོགས་མེད་པར་འོད་གསལ་པས།  མཁའ་གསལ་ཞེས་བྱ།  ཐིག་ལེ་ཉག་མ་གཅིག་གིས་ཡོངས་ལ་ཁྱབ་པས་ཁྱབ་བདལ་ཆེན་པོ་ཞེས་བྱ།  གསལ་བའི་མཁའ་ལ་ཕྱོགས་རིས་མེད་ཅེས་པས།  ཀུན་གཞིའི་ངོ་བོ་མཁའ་གསལ་ཆེན་པོ་དེ།  སྟེང་དང་འོག་མེད་ཕྱོགས་དང་མཚམས་མེད་མཐའ་དང་དབུས་མེད་ཕྱི་དང་ནང་མེད་ཁ་དང་གཏིང་མེད།  ཐོག་མ་དང་ཐ་མ་མེད་པར་སྣང་སྲིད་འཁོར་འདས་ཡོངས་ལ་ཁྱབ་བདལ་དུ་གནས་པས་ཕྱོགས་རིས་མེད་ཅེས་བྱ།  ཀློང་ཆེན་གཅིག་ནས་ཐམས་ཅད་ཤར།  ཅེས་པས་ཀུན་གཞིའི་ངོ་བོ་སྟོང་ཞིང་བདག་མེད་པས།  སྟོང་པ་ཆེན་པོའི་ཀློང་ཞེས་བྱ།  ཀློང་དེ་ནས་འཁོར་བ་མྱང་འདས་ལས་སོགས།  བོན་ཐམས་ཅད་མི་འབྱུང་པ་མེད་པས་ཐམས་ཅད་ཤར་ཞེས་བྱ།  [438]སྟོང་པའི་ཀློང་ལ་ཡངས་དོག་མེད།  ཅེས་པས་ཀུན་གཞིའི་ཀློང་དེ་ནས་འཁོར་འདས་ཀྱི་བོན་ཇི་སྙེད་ཅིག་བྱུང་།  ཇི་སྙེད་ཅིག་ཤར།  ཇི་རྙེད་ཅིག་གནས་ཀྱང་།  མ་ཤོང་པའམ།  མ་འདུས་པའམ་འགལ་ཞིང་དོག་པ་གང་ཡང་མེད་པས་ཡངས་དོག་མེད་ཅེས་བྱའོ།  དབྱིངས་ཆེན་གཅིག་ན་ཐམས་ཅད་གནས་ཞེས་པས།  ཀུན་གཞིའི་ངོ་བོ་དེ་གསལ་སྟོང་གཉིས་སུ་མེད་པར་གནས་པས།  མཉམ་པ་ཆེན་པོའི་དབྱིངས་ཞེས་བྱ།  དབྱིངས་དེ་ན་ཕྱི་ནང་སྣོད་བཅུད་འཁོར་འདས་ཀུན་གནས་པའོ།  མཉམ་པའི་དབྱིངས་ལ་མཐོ་དམན་མེད།  ཅེས་པས་ཀུན་གཞིའི་དབྱིངས་དེ་སངས་རྒྱས་སེམས་ཅན་འཁོར་བ་དང་མྱང་འདས།  ཕྱི་ནང་སྣོད་བཅུད་ཐམས་ཅད་ལ་བཟང་ངན་ཆེ་ཆུང་མཐོ་དམན་ཉེ་རིང་བྲི་གང་མེད་པར།  ཡོངས་ལ་མཉམ་པར་གནས་ཤིང་།  ཀུན་གྱི་གཞིར་གྱུར་པས་མཐོ་དམའ་མེད་ཅེས་བྱའོ།  དེ་ལ་བྱང་ཆུབ་སེམས་ཞེས་བྱ་ཞེས་པས།  མཁའ་ཀློང་དབྱིངས་གསུམ་ཐིག་ལེ་ཉག་གཅིག་ཏུ་གནས་པའི་དབྱིངས་དེ་ལ།  མིང་དུ་བཏགས་ན་ཀུན་གཞི་བྱང་ཆུབ་ཀྱི་སེམས་ཞེས་ཀྱང་བྱ།  གནས་པ་དོན་གྱི་ཀུན་གཞི་ཞེས་ཀྱང་བྱ།  ཁྱབ་བདལ་ཆེན་པོ་སྤྱི་ལ་ཤར་བའི་ཀུན་གཞི་ཞེས་ཀྱང་བྱ།  བོན་ཉིད་ཀྱི་དབྱིངས་ཞེས་ཀྱང་བྱའོ།  [439]གཉིས་པ་དཔེ་དོན་རྟགས་གསུམ་ཐིག་ལེ་ཉག་གཅིག་ཏུ་གནས་པར་བསྟན་པ་ནི།  དྲང་པའི་དོན་དུ་གསུམ་དུ་བཤད།  ཅེས་པས་ཀུན་གཞིའི་དབྱིངས་ལ།  མ་རྟོགས་པ་དྲང་པའི་དོན་ལ།  མཁའ་ལ་དཔེ་བྱས་སེམས་ཉིད་རྟགས་སུ་བཞག་ནས།  དོན་བོན་ཉིད་ཀྱི་གནས་ལུགས་གཏན་ལ་ཕབ་སྟེ།  དཔེ་དོན་རྟགས་གསུམ་དུ་བསྟན་ནོ།  ངེས་པའི་དོན་ལ་དབྱེ་རུ་མེད།  ཐིག་ལེ་ཆེན་པོ་གཅིག་ཏུ་གནས།  ཞེས་པས་གདུལ་བྱའི་བློ་ངོར་གསུམ་དུ་མཚོན་ན་ཡང་།  ངེས་པའི་དོན་ལ་སོ་སོ་ཐ་དད་དུ་དབྱེ་རུ་མེད་དེ།  ཐིག་ལེ་ཉག་གཅིག་ཏུ་གནས་པའོ།  དེ་ཡང་ཀུན་གཞིའི་དབྱིངས་དེ།  འབྱུང་བ་ཕྱི་ལ་ཁྱབ་བདལ་དུ་ཤར་བས་ནམ་མཁའ་ཞེས་བྱ།  དབང་པོ་ནང་ལ་ཁྱབ་བདལ་དུ་ཤར་བས་སེམས་ཉིད་ཞེས་བྱ།  ཕྱི་ནང་གཉིས་སུ་མེད་པར་ཤར་བས་བོན་ཉིད་ཞེས་བྱ།  དེ་ལ་ཐེ་ཚོམ་གསལ་བ་ནི།  ནམ་མཁའ་ཕྱི་ནང་གི་དཔེ་ཡིས་མཚོན་ནས་ཐེ་ཚོམ་གསལ་བ་དང་།  ཆུ་དང་ཆུ་ཟླའི་དཔེ་ཡིས་མཚོན་ནས་ཐེ་ཚོམ་གསལ་བ་ལ་གཉིས་ཏེ་ཞལ་ལས་ཤེས་སོ།  ས་མ་ཡ།  ཞེས་པས་གསོང་ཞིག་པའི་བཀའ་རྒྱས་བཏབ་པའོ།།  ཁ༽  གཉིས་པ་རིག་པའི་གནས་ལུགས་བསྟན་པ་ལ་དྲུག་སྟེ།  རང་རིག་ཡེ་ཤེས་ཀྱི་འཆར་གཞི་བསྟན་པ་དང་།  [440]ངོ་བོ་བསྟན་པ་དང་།  རྩལ་བསྟན་པ་དང་མིང་གི་རྣམ་གྲངས་བསྟན་པ་དང་།  གང་ཟག་གི་རྒྱུད་ལ་ཤར་ཚུལ་བསྟན་པ་དང་།  རིག་པ་དེ་འཁོར་འདས་ཀྱི་གཞི་རྩ་ཡིན་པ་དང་དྲུག་གོ  དང་པོ་རིག་པའི་ཡེ་ཤེས་བྱ་བ་ནི།  ཞེས་པས།  ལྷན་སྐྱེས་རང་ལ་ཤར་བའི་ཀུན་གཞི་ནི།  ཤེས་རིག་རྒྱུད་ཀྱི་ཀུན་གཞི་ཞེས་བྱ་སྟེ།  གང་ཟག་གི་རྒྱུད་ལ་སོ་སོར་གནས་པའོ།  ནམ་མཁའི་ཀློང་ནས་ཉི་ཤར་བཞིན།  ཞེས་པས་དཔེར་ན་ནམ་མཁའ་གཅིག་གི་ཀློང་ནས་ཉི་མའི་སྙིང་པོ་སོ་སོ་དུ་མ་འཆར་བཞིན་ནོ།  ཀུན་གཞིའི་ཀློང་ནས་རིག་པ་ཤར་ཅེས་པས།  གནས་པ་དོན་གྱི་ཀུན་གཞི།  ནམ་མཁའ་ལྟ་བུ་གཅིག་གི་ཀློང་ནས་ཤེས་རིག་རྒྱུད་ཀྱི་ཀུན་གཞི་ཉི་མའི་སྙིང་པོ་ལྟ་བུ་གང་ཟག་གི་རྒྱུད་ལ་སོ་སོར་ཤར་བའོ།  གཉིས་པ་རང་རིག་ཡེ་ཤེས་ཀྱི་ངོ་བོ་བསྟན་པ་ནི།  ངོ་བོ་གསལ་ལ་རང་བཞིན་སྟོང་ཞེས་པས།  རིག་པ་དེ་ཡང་སྒྲིབ་གཡོགས་མེད་པར་ས་ལེར་གསལ།  འཛིན་པ་མེད་པར་སྟོང་ངོ་།  རྣམ་པར་ཤེས་རིག་རྟོག་པ་མེད།  ཅེས་པས་དྲན་རིག་སྣ་ཚོགས་འཆར་བའི་གཞིར་གྱུར་ཅིང་།  ངོ་བོ་ལ་འཛིན་པ་མེད་པས་ཤེས་རིག་རྟོག་མེད་དུ་གནས་པའོ།  གསུམ་པ་རང་རིག་པའི་ཡེ་ཤེས་ཀྱི་རྩལ་བསྟན་པ་ནི།  དེ་ལ་སྣང་བའི་རྩལ་གསུམ་ཤར་ཅེས་པས།  [441]ཀུན་གཞི་དང་རིག་པ་གཉིས་སུ་མེད་པའི་གཞི་དེ་ལ།  མ་འགགས་པའི་རྩལ་དུ་སྣང་བ་ཆེན་པོ་གསུམ།  ཡེ་ནས་རང་ཤར་དུ་ཤར་བའོ།  གང་ཤར་ན་སྒྲ་འོད་ཟེར་གསུམ།  ཞེས་པས་སྒྲ་རིག་པའི་རང་སྒྲ།  འོད་རིག་པའི་རང་འོད།  ཟེར་རིག་པའི་རང་ཟེར་རོ།  གསལ་བའི་མཁའ་ལ་འོད་དུ་ཤར།  ཅེས་པས་རིག་པ་སྒྲིབ་གཡོགས་མེད་པའི་རྩལ་ལས་འོད་དུ་ཤར།  སྟོང་པའི་ཀློང་ནས་རང་བྱུང་སྒྲ།  ཞེས་པས་རིག་པ་སྟོང་ཞིང་བདག་མེད་པའི་རྩལ་ལས་སྒྲ་རུ་གྲག་གོ  གཉིས་མེད་རིག་པའི་ཟེར་དུ་འཕྲོས།  ཞེས་པས།  སྟོང་གསལ་རིག་པ་གཉིས་མེད་ཤེས་བཞིན་པའི་རྩལ་ལས་ཟེར་དུ་འཕྲོས་པའོ།  དེ་ལ་སྣང་བའི་ཡུལ་ཞེས་བྱ།  ཞེས་པས་སྣང་བ་དེ་གསུམ་ལ་ཡུལ་ཞེས་བྱ།  རིག་པའི་ཡེ་ཤེས་ལ་ཡུལ་ཅན་གྱི་ཤེས་པ་ཞེས་བྱའོ།  ཡུལ་རིག་སོ་སོ་མ་ཡིན་ཏེ་ཞེས་པས།  ཡུལ་དང་ཤེས་པ་དེ་གཉིས་སོ་སོ་ཐ་དད་འདུ་འབྲལ་ཅན་མ་ཡིན་ཏེ།  རིག་པའི་རྩལ་དུ་ཡུལ་ཤར་ཡུལ་གྱི་དབྱིངས་ནས་རིག་པ་ཤར་བའོ།  དབྱེ་ཡིས་མི་ཕྱེད་ཟུང་དུ་འབྲེལ།  ཞེས་པས་ཡུལ་རིག་དབྱེ་ཡིས་མི་ཕྱེད།  བསྲེས་པས་མ་འདྲེས་དབྱེར་མེད་ཟུང་འཇུག་དུ་གནས་པའོ།  བཞི་པ་རང་རིག་ཡེ་ཤེས་ཀྱི་མིང་གི་རྣམ་གྲངས་བསྟན་པ་ནི།  དེ་ལ་རིག་པའི་[442]ཡེ་ཤེས་ཟེར་ཅེས་པས།  གདོད་ནས་གནས་པའི་རིག་པ་ལྷན་སྐྱེས་སུ་གནས་པ་ཡེ་ཤེས་སོ།  ཤེས་རིག་རྒྱུད་ཀྱི་ཀུན་གཞི་བྱ།  ཞེས་པས།  ཤེས་རིག་སྣ་ཚོགས་འཆར་བའི་གཞིར་གྱུར་ཅིང་།  ངོ་བོ་དུས་གསུམ་དུ་རྒྱུན་ཆད་མེད་པའོ།  མེ་ལོང་ཡེ་ཤེས་ཡོན་ཏན་གཞི་ཞེས་པས།  རྟོགས་ན་མེ་ལོང་ཡེ་ཤེས་ཞེས་བྱ་སྟེ།  སྐུ་དང་ཡེ་ཤེས་ཐམས་ཅད་འབྱུང་བའི་གཞིར་གྱུར་པའོ།  ཀན་གཞི་རྣམ་ཤེས་བག་ཆགས་གཞི།  ཞེས་པས་མ་རྟོགས་ན་ཀུན་གཞིའི་རྣམ་ཤེས་ཞེས་བྱ་ཏེ།  ལས་དང་ཉོན་མོངས་ཐམས་ཅད་སོག་པའི་གཞིར་གྱུར་བའོ།  ལྔ་པ་གང་ཟག་གི་རྒྱུད་ལ་ཤར་ཚུལ་བསྟན་པ་ནི།  མ་འདྲེས་ཡོངས་སུ་རྫོགས་པ་རུ།  རིག་པའི་སེམས་རྒྱུད་སོ་སོར་ཤར་ཅེས་པས།  ཀུན་གཞིའི་དབྱིངས་ནམ་མཁའ་བཞིན་དུ།  ཐིག་ལེ་གཅིག་གིས་ཀུན་ལ་ཁྱབ་པ་ཡིན་ལ།  རིག་པའི་ཡེ་ཤེས་ནི་ཉི་མའི་སྙིང་པོ་བཞིན་དུ།  གང་ཟག་གི་རྒྱུད་ལ་མ་འདྲེས་སོ་སོར་ཤར་བའོ།  སོ་སོར་ཤར་ཀྱང་ཐིག་ལེ་གཅིག་ལ་རྫོགས་པའོ།  འདི་ལ་ཐེ་ཚོམ་གྱི་སྐྱོན་བསལ་བ་ནི།  ཆུ་དང་ཆུ་ཟླའི་དཔེ་དང་།  རྒྱལ་མཁར་དང་སྒོ་མོའི་དཔེ་ཡིས་མཚོན་ནས།  ཐེ་ཚོམ་བསལ་བ་གཉིས་ཏེ་ཞལ་ལས་ཤེས་སོ།  དྲུག་པ་རིག་པའི་ཡེ་ཤེས་དེ་འཁོར་འདས་ཀྱི་གཞི་རྩར་བསྟན་པ་ནི།  [443]ཀུན་གཞི་རྟོག་མེད་ལུང་མ་བསྟན།  ངོ་བོ་ཀ་དག་དྲི་མེད་ཀྱང་།  འཁོར་འདས་སྐྱོན་ཡོན་གཉིས་ཀྱི་གཞི།  ཞེས་པས་རིག་པའི་ཡེ་ཤེས་དེ་ངོ་བོ་གང་དུ་ཡང་ལུང་དུ་མ་བསྟན།  གང་གི་ཡང་མཐའ་མ་རེག་ཅིང་ཀ་དག་ཏུ་གནས་ཀྱང་།  རྟོགས་ན་མྱང་འདས་ཡོན་ཏན་གྱི་འཆར་གཞིར་ཡིན་ཅིང་།  མ་རྟོགས་ན་འཁོར་བ་སྐྱོན་གྱི་འཆར་གཞིར་གྱུར་པའོ།  འོད་དང་རིག་པ་འབྲེལ་པ་ལས།  སྐུ་དང་ལུས་ཀྱི་གཞི་རུ་གྱུར།  ཅེས་པས་དེའི་རྩལ་ལས་རྟོགས་ན་སངས་རྒྱས་ཀྱི་སྐུ་དང་རྣམ་སྤྲུལ་ཐམས་ཅད་འབྱུང་།  མ་རྟོགས་ན་སེམས་ཅན་ལུས་ཀྱི་རྣམ་སྤྲུལ་ཐམས་ཅད་འབྱུང་ངོ་།  སྒྲ་དང་རིག་པ་འབྲེལ་བ་ལས།  གསུང་དང་ངག་གི་གཞི་རུ་གྱུར་ཅེས་པས།  དེའི་རྩལ་ལས་རྟོགས་ན་སངས་རྒྱས་གསུང་གི་རྣམ་སྤྲུལ་ཐམས་ཅད་འབྱུང་།  མ་རྟོགས་ན་སེམས་ཅན་ངག་གི་སྒྲ་སྐད་ཐམས་ཅད་འབྱུང་།  ཟེར་དང་རིག་པ་འབྲེལ་བ་ལས།  ཐུགས་དང་ཡིད་ཀྱི་གཞི་རུ་གྱུར་ཅེས་པས།  དེའི་རྩལ་ལས་རྟོགས་ན་སངས་རྒྱས་མཁྱེན་པའི་ཡེ་ཤེས་ཐམས་ཅད་འབྱུང་།  མ་རྟོགས་ན་སེམས་ཅན་གྱི་དྲན་རྟོག་ཐམས་ཅད་འབྱུང་།  ས་མ་ཡ་ནི་གོང་དང་འདྲ།།  ག༽  གསུམ་པ་བློའི་གནས་ལུགས་བསྟན་པ་ལ་གསུམ་སྟེ།  བློའི་འཆར་གཞིར་བསྟན་པ་[444]དང་།  བློའི་ངོ་བོ་བསྟན་པ་དང་།  བློའི་མིང་གི་རྣམ་གྲངས་བསྟན་པའོ།  དང་པོ་ནི།  བློའི་སེམས་ཞེས་བྱ་བ་ནི།  ཤེས་རིག་རྒྱལ་པོ་རྟོག་མེད་ཀྱང་།  བསམ་དྲན་སྣ་ཚོགས་འཆར་བའི་གཞི།  ཉི་མའི་རྩལ་ལས་འོད་ཟེར་བཞིན།  རིག་པའི་རྩལ་ལས་བློ་རུ་ཤར།  ཅེས་པས་གང་ཤར་ན་བསམ་པའི་བློ་ཤར།  གཞི་གང་ལས་ཤར་ན།  སྔར་བཤད་པའི་གཞི་གནས་ཀྱི་རིག་པ་ཞེས་བྱ་བ།  ཤེས་རིག་གི་རྒྱལ་པོ་རྟོག་པ་མེད་པ་དེ་ལས་ཤར།  དཔེ་ཇི་ལྟར་ཤར་ན་ཉི་མའི་རྩལ་དུ་འོད་ཟེར་ཤར་བ་བཞིན་དུ་ཤར་རོ།  གཉིས་པ་བློའི་ངོ་བོ་ནི།  དྲན་རིག་སྣ་ཚོགས་ཡུལ་ལ་སྤྱོད་ཅེས་པས།  བསམ་པའི་བློའི་མཚན་ཉིད་སྟོན།  ཚོགས་དྲུག་ཡུལ་དྲུག་རྩལ་དུ་ཤར།  ཅེས་པས་མིག་རྣ་བ་སྣ་ལྕེ་ལུས་ཡིད་ཀྱི་རྣམ་ཤེས་དང་དྲུག  གཟུགས་སྒྲ་དྲི་རོ་རེག་བྱ་བོན་ཏེ་ཡུལ་དྲུག་གོ  །གསུམ་པ་བློའི་མིང་གི་རྣམ་གྲངས་བསྟན་པ་ནི།  དེ་ལ་བསམ་པའི་བློ་ཞེས་བྱ།  ཞེས་པས།  ང༽ དྲན་པའི་སེམས་ཀྱིས་ཡུལ་ལ་སྤྱོད་པའོ།  ས་མ་ཡ།  རྒྱ་རྒྱ་རྒྱ༎  ཅ༽ གསུམ་པ་གནས་ལུགས་མདོར་བསྡུས་ཏེ་བསྟན་པ་དང་།  གང་ཟག་གི་རྒྱུད་ཐོག་ན།  གནས་ཚུལ་བསྟན་པའོ།  དང་པོ་ནི།  མདོ་རུ་བསྡུས་ན་འདི་ལྟ་སྟེ།  ཞེས་པས།  མན་ངག་མདོ་རུ་བསྡུས་[445]།༼ཏེ་༽བསྟན་ན།  འདི་ལྟ་སྟེ།  ཀུན་གཞི་རིག་པ་བློ་དང་གསུམ་ཞེས་པས།  བོན་ཉིད་ཀྱི་དབྱིངས་ལ་ཀུན་གཞི་ཞེས་བྱ།  སེམས་ཉིད་ཀྱི་རིག་པ་ལ་ཡེ་ཤེས་ཞེས་བྱ།  སྣ་ཚོགས་སུ་འཆར་བ་ལ་བློ་ཞེས་བྱ།  གཞི་དང་སྙིང་པོ་ཆོ་འཕྲུལ་གསུམ།  ཞེས་པས།  བྱང་ཆུབ་སེམས་ནི་གཞི་ཞེས་བྱ།  རིག་པའི་ཡེ་ཤེས་ལ་སྙིང་པོ་ཞེས་བྱ།  བློ་ལ་ཆོ་འཕྲུལ་ཞེས་བྱའོ།  མ་དང་བུ་དང་རྩལ་དང་གསུམ་ཞེས་པས།  བོན་ཉིད་ཀྱི་དབྱིངས་ལ་མ་ཀུན་གཞི་སྟོང་པ་བདག་མེད་ཅེས་བྱ།  སེམས་ཉིད་ཀྱི་ཡེ་ཤེས་ལ་བུ་རིག་པ་རང་གསལ་འཛིན་མེད་ཅེས་བྱ།  བློ་ལ་མ་བུ་གཉིས་མེད་ཀྱི་རྩལ་ཞེས་བྱའོ།  སེམས་དང་སེམས་ཉིད་ཅེས་ཀྱང་བྱ།  ཞེས་པས་དྲན་རིག་བློ་ནི་སེམས་ཞེས་བྱ།  བྱང་ཆུབ་སེམས་ནི་ངོ་བོ་ཡོངས་ལ་ཁྱབ་པའི་སེམས་ཉིད།  ཅེས་བྱ་རིག་པའི་ཡེ་ཤེས་ནི།  ལྷན་སྐྱེས་རང་ལ་ཤར་བའི་སེམས་ཉིད་ཅེས་བྱའོ།  དེ་ཡང་ཀུན་གཞི་རིག་པ་བློ་དང་གསུམ་དུ་བསྟན་ཀྱང་ཐིག་ལེ་ཉག་གཅིག་ཡིན་ནོ།  གཉིས་པ་གང་ཟག་གི་རྒྱུད་ཐོག་ན་གནས་ཚུལ་བསྟན་པ་ནི།  གང་ཟག་གཅིག་གི་རྒྱུད་ཐོག་ན།  འདུ་འབྲལ་མེད་པར་གནས་ཚུལ་ནི།  ཞེས་པས་ཀུན་གཞི་མ་བུ་དབྱེར་མེད་དུ་གནས་ཏེ།  ཇི་ལྟར་གནས་ན་ཀུན་གཞི་ནམ་མཁའི་ངོག་[446]དང་འདྲ།  ཞེས་པས་བྱང་ཆུབ་ཀྱི་སེམས་ལ་ཟེར།  རིག་པ་ཉི་མའི་སྙིང་པོ་འདྲ།  ཞེས་པས་རིག་པའི་ཡེ་ཤེས་ལ་ཟེར།  བློ་ནི་ཉི་མའི་ཟེར་དང་འདྲ།  ཞེས་པས་ཉི་མ་ལ་ཟེར་བྱུང་བ་ལྟར།  རིག་པའི་རྩལ་ལས་བློ་སྣ་ཚོགས་སུ་བྱུང་བའོ།  སྒྲ་ནི་རང་འབྱུང་རྩལ་དུ་ཤར་ཞེས་པས།  རིག་པ་སྟོང་པའི་རང་སྒྲ་ཀུན་གཞིའི་ཀློང་ན་འབྲུག་སྒྲའི་ཚུལ་དུ་གྲག་གོ  །འོད་ནི་ཉི་འོད་གཞའ་ཁྱིམ་འདྲ་ཞེས་པས།  འོད་ནི་ཉི་ཁྱིམ་དང་གཞའ་འོད་ཀྱི་ཚུལ་ལོ།  ཟེར་ནི་ཉི་ཟེར་འདྲ་བའི་ཚུལ་ཞེས་པས་ཟེར་ནི་ཉི་མའི་འོད་ཟེར་རམ་དྲྭ་བ་གཟིངས་པ་ལྟ་བུའོ།  གདོད་མ་གཤིས་ཀྱི་གནས་ལུགས་ཡིན།  ཞེས་པས་ཡེ་ནས་གཞི་ལ་དེ་ལྟར་གནས་པའོ།  ས་མ་ཡ།།  ཆ༽ གཉིས་པ་འཁོར་འདས་གཉིས་ཀྱི་གྱེས་ཚུལ་བསྟན་པ་ལ་གསུམ་སྟེ།  འཁོར་འདས་ཀྱི་གྱེས་ཚུལ་མདོར་བསྟན་པ་དང་།  རྒྱས་པར་བཤད་པ་དང་།  མདོ་རུ་བསྡུ་བ་དང་གསུམ་མོ།  དང་པོ་ནི།  འཁོར་འདུས་གཉིས་ཀྱི་གྱེས་ཚུལ་ནི།  ཞེས་པས་རྩ་ཚིག་བསྟན།  དེ་འོག་གི་དྲི་བ་བཀོད་དེ།  ཀུན་བཟང་ཡེ་སངས་ཇི་ལྟར་རྒྱས།  སེམས་ཅན་ལས་ཀྱིས་ཇི་ལྟར་འཁོར།  ཞེས་པས།  ཀུན་ཏུ་བཟང་པོས་དགེ་བ་སྤུ་ཙམ་ཞིག་མ་བྱས་པར་སངས་རྒྱས་པ་ཅི་ལྟར་ཡིན།  ཁམས་གསུམ་སེམས་ཅན་གྱིས་[447]སྡིག་པ་སྤུ་ཙམ་ཞིག་མ་བྱས་པར་འཁོར་བར་འཁྱམས་པ་ཇི་ལྟར་ཡིན་ཅེས་བྱ།  དེ་འོག་ལན་བཏབ་སྟེ།  རྟོགས་པས་ཀུན་བཟང་ཡེ་སངས་རྒྱས།  མ་རྟོགས་སེམས་ཅན་ལས་ཀྱིས་འཁོར།  ཅེས་པས།  ཀུན་ཏུ་བཟང་པོས་སྣང་བ་རང་སྣང་དུ་རྟོགས་པས་སངས་རྒྱས།  ཁམས་གསུམ་སེམས་ཅན་གྱིས་སྣང་བ་རང་སྣང་དུ་མ་རྟོགས་པས་འཁོར་བར་འཁྱམས།  དེ་འོག་རྟོགས་འཁྲུལ་གྱི་གཞི་དང་རྐྱེན་ངོ་བོ་དང་གསུམ་བསྟན་ཏེ།  ཀུན་གཞི་རིག་པ་རྟོགས་འཁྲུལ་གཞི།  སྒྲ་འོད་ཟེར་གསུམ་རྟོགས་འཁྲུལ་རྐྱེན།  བློ་དྲན་རིག་ཤེས་པ་རྟོགས་འཁྲུལ་རྒྱུ།  ཞེས་པས་ཀུན་གཞི་དང་རིག་པ་གཉིས་ནི།  རྟོགས་འཁྲུལ་གཉིས་ཀྱི་གཞི།  སྒྲ་འོད་ཟེར་གསུམ་རྟོགས་འཕྲུལ་གཉིས་ཀྱི་རྐྱེན།  བློ་དྲན་རིག་ཤེས་པ་ནི་རྟོགས་འཁྲུལ་གཉིས་ཀྱི་ངོ་བོ།  དེ་ཡང་གང་གིས་རྟོགས་ན།  བློ་དྲན་རིག་གི་ཤེས་པས་རྟོགས།  རྐྱེན་གང་གིས་བྱས་ན་སྒྲ་འོད་ཟེར་གྱིས་རྐྱེན་བྱས་ནས་རྟོགས་སོ།  ཡང་གང་འཁྲུལ་ན་ཀུན་གཞི་དང་རིག་པའི་གནས་ལུགས་མ་རྟོགས་ནས་འཁྲུལ།  རྐྱེན་གང་གིས་འཁྲུལ་ན་སྒྲ་འོད་ཟེར་གསུམ་གྱིས་རྐྱེན་བྱས་ནས་འཁྲུལ་ཞེས་བྱ།  དེ་འོག་རྟོགས་འཁྲུལ་གྱི་ངོ་བོ་ངོས་བཟུང་སྟེ།  རྟོགས་པ་དང་འཁྲུལ་པ་འདི་གཉིས་ཀུན་[448]གཞི་ལ་རྟོགས་འཁྲུལ་བྱུང་བ་ཡིན་ནམ།  རིག་པ་ལ་རྟོགས་འཁྲུལ་བྱུང་བ་ཡིན་ནམ།  བློ་ལ་རྟོགས་འཁྲུལ་བྱུང་བ་ཡིན་ཞེ་ན།  ཀུན་གཞི་རིག་པ་རྟོགས་འཁྲུལ་མེད།  འཁོར་འདས་གཉིས་སུ་གྱེས་པ་མེད།  དྲན་པའི་བློ་ལ་རྟོགས་འཁྲུལ་བྱུང་།  འཁོར་དང་མྱང་འདས་གཉིས་ལྟར་ཤར།  ཅེས་པས་ཀུན་གཞི་དང་རིག་པ་ལ་དུས་གསུམ་དུ་རྟོགས་འཁྲུལ་གྱི་དྲི་མ་གོས་མ་མྱོང་བས།  འཁོར་འདས་གཉིས་སུ་གྱེས་མ་མྱོང་།  བློ་ལ་རྟོགས་འཁྲུལ་གཉིས་བྱུང་པས།  རྟོགས་པས་མྱ་ངན་ལས་འདས་པར་ཤར།  མ་རྟོགས་འཁྲུལ་པས་འཁོར་བར་ཤར་བའོ།  གཉིས་པ་འཁོར་འདས་ཀྱི་གྱེས་ཚུལ་རྒྱས་པར་བཤད་པ་ལ་གཉིས་ཏེ།  ཀུན་ཏུ་བཟང་པོ་ཡེ་སངས་རྒྱས་པའི་ཚུལ་དང་།  ཁམས་གསུམ་སེམས་ཅན་ལས་ཀྱིས་ཇི་ལྟར་འཁྲུལ་པའི་ཚུལ་དང་གཉིས་སོ།  དང་པོ་ལ་གསུམ་སྟེ།  རིག་པའི་ཡེ་ཤེས་ཤར་ཚུལ་བསྟན་པ་དང་།  རིག་པ་རང་དབང་ཐོབ་ཚུལ་བསྟན་པ་དང་།  མྱ་ངན་ལས་འདས་པའི་རྣམ་སྤྲུལ་ཤར་ཚུལ་བསྟན་པ་དང་གསུམ་མོ།  དང་པོ་ནི།  ཇི་ལྟར་རྟོགས་པའི་གཏན་ཚིགས་ནི།  ཞེས་པས།  ཀུན་བཟང་གིས་ཇི་ལྟར་རྟོགས་ཞེ་ན།  སྣང་བའི་ཡུལ་གསུམ་རྩལ་ཤར་བས།  ཞེས་པས་སྒྲ་འོད་ཟེར་གསུམ་མངོན་དུ་ཤར་[449]བའི་ཚེ།  དྲན་རིག་བློ་ཡི་ཤེས་པ་ཡིས།  རང་སྣང་སྒྱུ་མར་ལྷག་གིས་མཐོང་།  ཞེས་པས་དྲན་པའི་བློའི་འོད་རང་འོད་གཞའ་ཚོན་ལྟ་བུ།  སྒྲ་རང་སྒྲ་བྲག་ཆ་ལྟ་བུ།  ཟེར་རང་ཟེར་སྒྱུ་མ་ལྟ་བུར་མཐོང་པའོ།  རང་སྣང་ཡུལ་གྱིས་རྐྱེན་བྱས་ནས།  ཞེས་པས་མེ་ལོང་བསྟན་པས་བྱད་མཐོང་བ་བཞིན།  ཡུལ་གསུམ་གྱི་རྐྱེན་གྱིས་རིག་པ་མཐོང་བའོ།  རིག་པ་གཅེར་བུར་རྗེན་གྱིས་ཤར།  ཅེས་པས།  དེའི་དུས་ན་རྣམ་རྟོག་བློའི་གཡང་ལུགས་གོས་མ་མྱོང་པའོ།  ཀུན་གཞི་སྒྲིབ་མེད་གསལ་གྱིས་རྟོགས།  ཞེས་པས་གཅེར་བུ་བག་ཆགས་དང་སྒྲིབ་གཡོགས་གོས་མ་མྱོང་པས་སྒྲིབ་མེད་དོ།  གཉིས་པ་རང་དབང་ཐོབ་ཚུལ་ནི།  རྟོགས་པས་རིག་པ་རང་ས་ཟིན།  ཅེས་པས།  ཀུན་ཏུ་བཟང་པོ་ཆེ་བའི་རྒྱལ་ས་ཟིན་ཏེ།  རྒྱལ་པོས་རྒྱལ་ས་ཟིན་པ་བཞིན་ནོ།  སྣང་བ་ཡུལ་གྱི་རྗེས་མི་འབྲེང་།  ཞེས་པས་རིག་པ་རང་ས་ཟིན་པས།  སྣང་བ་དམངས་དང་འདྲ་བའི་རྗེས་མི་འབྲེང་ངོ་།  དེ་ཚེ་རང་དབང་མངོན་དུ་གྱུར།  ཅེས་པས་ཤེས་པས་ཡུལ་གྱི་རྗེས་སུ་མ་འབྲེངས་པས།  རིག་པ་རང་དབང་ཐོབ་བོ།  གསུམ་པ་མྱ་ངན་ལས་འདས་པའི་ཤར་ཚུལ་ནི།  མྱ་ངན་འདས་པའི་རྣམ་སྤྲུལ་རྣམས།  ཞེས་པས།  རྟོགས་པའི་ཚེ་སྐུ་དང་ཡེ་ཤེས་ལས་[450]སོགས་ཡོན་ཏན་གྱི་ཚོགས་རྣམས།  ཆེད་དུ་བྱ་མི་དགོས་པར་ངང་ངམ་ཤུགས་ལས་ཤར་བའོ།  སྒྲུབ་པ་མེད་པར་ཤུགས་ལས་ཤར་ཅེས་པས།  དེའི་རྩལ་ལས་སངས་རྒྱས་སྐུ་ལྔ་རིགས་ལྔ་ལྷ་ལྔ་གཞལ་ཡས་ལས་སོགས་ཤར་སྟེ།  འོད་དང་རིག་པ་འབྲེལ་བ་ལས།  སྐུའི་རྣམ་སྤྲུལ་ཐམས་ཅད་ཤར།  ཅེས་པས་སངས་རྒྱས་ཀྱི་ཞིང་ཁམས་རྒྱན་དང་དཀྱིལ་འཁོར་སྐུ་མདོག་ཕྱག་མཚན་འོད་ཟེར་སྐུ་དང་གཟུགས་བརྙན་དུ་མ་ཤར་བའོ།  སྒྲ་དང་རིག་པ་འབྲེལ་བ་ལས།  གསུང་གི་རྣམ་སྤྲུལ་ཐམས་ཅད་ཤར།  ཅེས་པས་དེའི་རྩལ་ལས་ཚངས་པའི་གསུང་དབྱངས་བོན་སྒོ་དང་ཐེག་རྒྱུད་བདེན་པའི་སྒྲ་ཚིག་དུ་མ་ཤར་བའོ།  ཟེར་དང་རིག་པ་འབྲེལ་བ་ལས།  ཐུགས་ཀྱི་རྣམ་སྤྲུལ་ཐམས་ཅད་ཤར།  ཅེས་པས།  དེའི་རྩལ་ལས་མཁྱེན་པའི་ཡེ་ཤེས་ལྔ།  དེ་ལས་གྱེས་པའི་དྲུག་བཅུ་རྩ་གཅིག  བརྒྱད་ཁྲི་བཞི་སྟོང་ཁྲི་དང་འབུམ་འགྱུར་དུ་ཤར་བའོ།  ཡོན་ཏན་ཕྲིན་ལས་ཤུགས་ལ་ཤར།  སྐུ་གསུང་ཐུགས་ཀྱི་རྩལ་གསུམ་ལས་ཞེས་པས།  དེ་གསུམ་ཟུང་དུ་འབྲེལ་པའི་རྩལ་ལས།  ཆེ་བའི་ཡོན་ཏན་མཛད་པའི་ཕྲིན་ལས་རྣམས་འབད་པ་མེད་པར་ངང་ངམ་ཤུགས་ལས་ཤར་བའོ།  ཚོགས་གཉིས་བསགས་པ་མ་ཡིན་ཏེ།  ཞེས་པས་ཐེག་པ་འོག་མ་པ་ལྟར་[451]བསོད་ནམས་དང་ཡེ་ཤེས་ཀྱི་ཚོགས་བསགས་པ་མ་ཡིན་ནོ།  རྟོགས་པའི་སྟོབས་ཀྱིས་ཤུགས་ལས་བྱུང་།  ཞེས་པས།  རྟོགས་པའི་སྟོབས་ཀྱིས་རྩོལ་བ་མེད་པར་ལྷུན་གྲུབ་ཏུ་ཤར་བའོ།  ས་མ་ཡ།  གཉིས་པ་ཁམས་གསུམ་སེམས་ཅན་ཇི་ལྟར་འཁྲུལ་ཚུལ་ལ་གཉིས་ཏེ།  མ་རིག་འཁྲུལ་ཚུལ་བསྟན་པ་དང་།  འཁོར་བའི་ཤར་ཚུལ་བསྟན་པ་གཉིས་སོ།  དང་པོ་ནི།  སེམས་ཅན་ཇི་ལྟར་འཁྲུལ་པའི་གཏན་ཚིགས་ནི།  ཞེས་པས།  དྲི་བ་བཀོད་པ་ཡིན་ཏེ།  སྣང་བའི་ཡུལ་གསུམ་མངོན་དུ་ཤར་བའི་ཚེ།  ཞེས་པས།  སྒྲ་འོད་ཟེར་གསུམ་བློའི་ཡུལ་དུ་ཤར།  དྲན་རིག་བློ་ཡི་ཤེས་པ་ཡུལ་ལ་རྨོངས་ཞེས་པས།  ཡུལ་གྱི་འདུག་ཚུལ་མ་ཤེས་པའོ།  རང་སྣང་སྒྱུ་མར་མ་ཤེས་གཞན་སྣང་བདེན་པར་མཐོང་།  ཞེས་པས་སྒྲ་འོད་ཟེར་གསུམ་རིག་པའི་རྩལ་ཏུ་མ་ཤེས་པར།  ཕ་རོལ་སྣང་བ་རང་རྒྱུད་པར་མཐོང་སྟེ།  དཔེར་ན་རང་གཟུགས་ཆུ་ནང་དུ་ཤར་བ་ལ།  རང་གཟུགས་སུ་མ་མཐོང་གཞན་གཟུགས་སུ་མཐོང་བ་བཞིན་ནོ།  གཞན་མཐོང་བློ་ཡི་རིག་པའི་དོན་ལ་སྒྲིབ་ཅེས་པས།  རིག་པ་གཅེར་བུ་ལ་རྣམ་རྟོག་བློ་ཡིས་གོས་གྱོན་ཏེ།  དཔེར་ན་ཉི་མ་སྤྲིན་གྱིས་སྒྲིབ་པ་བཞིན་ནོ།  རང་རིག་ངོ་མ་ཤེས་པས་ཀུན་གཞིའི་དོན་མ་རྟོགས།  [452]ཞེས་པས།  རང་རིག་ཉི་མ་ལྟ་བུ་ངོ་མ་ཤེས་པས།  མ་རིག་མུན་པ་སྨག་དང་འདྲ་བ་འཐིབས།  ཀུན་གཞི་ནམ་མཁའ་དང་འདྲ་བའི་དོན་ལ་སྒྲིབ་སྟེ།  དཔེར་ན་ཉི་མ་ནུབ་པས་ནམ་མཁའ་སྨག་གིས་སྒྲིབ་པ་ལྟ་བུའོ།  དེ་ནི་ལྷན་ཅིག་སྐྱེས་པའི་མ་རིག་པའོ།  ཞེས་པས་དེ་ལྟར་ཀུན་གཞི་དང་རིག་པའི་གནས་ལུགས་ངོ་མ་ཤེས་བ་དེ་ལ།  མིང་དུ་བཏགས་ན་ལྷན་ཅིག་སྐྱེས་པའི་མ་རིག་པ་ཞེས་བྱའོ།  གཉིས་པ་འཁོར་བའི་ཤར་ཚུལ་ལ་གཉིས་ཏེ།  འཁོར་བའི་ཤར་ཚུལ་སྤྱིར་བསྟན་པ་དང་།  བྱེ་བྲག་ཏུ་བསྟན་པ་དང་གཉིས་སོ།  དང་པོ་ལ་གསུམ་སྟེ།  ཡུལ་དང་ཤེས་པ་ཤར་ཚུལ་གཞི་ལ་བག་ཆགས་བསགས་ཚུལ་དང་།  ཁམས་གསུམ་ལུས་སུ་ཤར་ཚུལ་དང་གསུམ་མོ།  དང་པོ་ནི་མ་རིག་དབང་གིས་ཤེས་པ་ཡུལ་ལ་འགྱུས།  ཞེས་པས་དེ་ལྟར་གནས་ལུགས་མ་རིག་པའི་དབང་གིས།  དྲན་རིག་གི་ཤེས་པ་ཡུལ་ལ་འགྱུས་ཏེ།  ཡིད་གྱ་གྱུའི་རྣམ་པ་ཅན་དུ་བྱུང་ངོ་།  སྣང་བའི་ཡུལ་ལ་རྣམ་པར་བརྟག་ཏེ་བཟུང་།  ཞེས་པས་ཡིད་གྱ་གྱུའི་ཤེས་པ་དེས།  ཡུལ་སྒྲ་འོད་ཟེར་གསུམ་ལ་བདེན་པའི་རྣམ་པར་བརྟག་ཏེ་བཟུང་ངོ་།  དེ་ནི་ཡིད་ཀྱི་རྣམ་པར་ཤེས་པ་ཞེས་བྱའོ།  ཤེས་པ་ཡུལ་ལ་འགྱུས་པས་སོ་མ་ཟིན།  ཞེས་པས་ཡིད་གྱ་གྱུའི་ཤེས་པ་ཡུལ་[453]ལ་འགྱུས་པས་རང་ས་མ་ཟིན་ཏེ།  དཔེར་ན་སྤྲིན་རྗེས་སུ་རླུང་ཞུགས་པ་དང་འདྲའོ།  ཤེས་པ་རང་སོ་མ་ཟིན་པས།  སྣང་བའི་ཡུལ་གསུམ་འཁྲུགས།  ཞེས་པས་ཡུལ་སྒྲ་འོད་ཟེར་གསུམ་འཁྲུག་སྟེ།  དཔེར་ན་རླུང་གིས་སྤྲིན་དཀྲུགས་པ་བཞིན་ནོ།  སྣང་བའི་ཡུལ་གསུམ་འཁྲུགས་པས།  རྒྱུ་ལྔའི་འབྱུང་བ་ཤར་ཅེས་པས།  རྒྱུ་འབྱུང་བ་ལྔའི་རྩལ་ལས།  ཡུལ་གཟུགས་སྒྲ་དྲི་རོ་རེག་བྱ་ལྔ་ཤར་རོ།  ཡུལ་ལྔའི་སྣང་བ་ཤར་བས་སྒོ་ལྔའི་ཤེས་པ་ཤར།  ཞེས་པས་ཡུལ་དེ་ལྔ་ལ།  མིག་གི་རྣམ་ཤེས་དང་།  རྣ་བ་སྣ་ལྕེ་ལུས་ཡིད་ཀྱི་རྣམ་ཤེས་དང་ལྔ་སོ་སོར་ཤར་བའོ།  ཚོགས་དྲུག་ཡུལ་ལ་བརྟགས་ཏེ།  སྣ་ཚོགས་དུ་མར་ཕྱེ་ཞེས་པས་དེ་ལྟར་སྒོ་ལྔའི་རྣམ་ཤེས་ལྔ།  ཡིད་ཀྱི་རྣམ་ཤེས་དང་དྲུག  རྣམ་ཤེས་ཚོགས་དྲུག་ཅེས་བྱ།  ཚོགས་དྲུག་དེས་ཡུལ་དྲུག་ལ་རྣམ་པ་སྣ་ཚོགས་དུ་མར་ཕྱེའོ།  དེ་ནི་ཀུན་དུ་བརྟག་པའི་མ་རིག་པ།  ཞེས་པས་དེ་ལྟར་སྣ་ཚོགས་སུ་འབྱེད་པའི་ཤེས་པ་དེ་ལ།  ཀུན་དུ་བརྟག་པའི་མ་རིག་པ་ཞེས་བྱའོ།  ཀུན་བརྟག་མ་རིག་དབང་གིས་བདག་དང་གཞན་དུ་བཟུང་།  ཞེས་པས་ཀུན་ཏུ་བརྟག་པའི་མ་རིག་པ་དེས།  ཡུལ་ལ་བདག་དང་གཞན་དུ་བཟུང་ངོ་།  བདག་དང་གཞན་དུ་བཟུང་པས་ཉོན་[454]མོངས་དུག་ལྔ་བྱུང་།  ཞེས་པས།  བདག་འཛིན་གྱི་དབང་གིས་དུག་ལྔ་བྱུང་སྟེ།  ཡུལ་ཡིད་དུ་འོང་པ་ལ་འདོད་ཆགས།  ཡིད་དུ་མི་འོང་པ་ལ་ཞེ་སྡང་།  གཉིས་ཀ་མ་ཡིན་པ་ལ་གཏི་མུག  བདག་ལ་བརྟེན་ཏེ་ང་རྒྱལ།  གཞན་ལ་བརྟེན་ཏེ་ཕྲག་དོག  དེ་ནི་ཉོན་མོངས་ཡིད་ཀྱི་རྣམ་ཤེས་སོ།  ཞེས་པས་དེ་ལྟར་བདག་དང་བདག་ཏུ་འཛིན་པའི་ཤེས་པ་དེ་ལ།  ཉོན་མོངས་པ་ཅན་གྱི་ཡིད་ཅེས་བྱའོ།  གཉིས་པ་གཞི་ལ་བག་ཆགས་བསགས་ཚུལ་ནི།  དུག་ལྔའི་དབང་གིས་འདུ་བྱེད་ལས་སྤྱོད་བྱུང་།  ཞེས་པས་ཉོན་མོངས་དུག་ལྔའི་དབང་གིས་ལས་དགེ་སྡིག་ལུང་མ་བསྟན་སྣ་ཚོགས་བྱུང་ངོ་།  ལས་དང་ཉོན་མོངས་དབང་གིས་གཞི་ལ་བག་ཆག་བསགས།  ཞེས་པས་ལས་དང་ཉོན་མོངས་པ་དེ་གཉིས་ཟུང་དུ་འབྲེལ་པས།  གཞི་ལ་བག་ཆགས་སྣ་ཚོགས་བསགས་ཏེ།  གང་དུ་བསགས་ན་ཀུན་གཞི་རྟོག་མེད་བག་ཆགས་སོག་པའི་གཞི།  ཞེས་པས་ཀུན་གཞིའི་རྣམ་པར་ཤེས་པའི་བག་ལ་བསགས།  གང་གིས་བསགས་ན་ཚོགས་དྲུག་ཤེས་པ་བག་ཆགས་སོག་མཁན་ཏེ།  ཞེས་པས་རྣམ་པར་ཤེས་པ་ཚོགས་དྲུག་གིས་བསགས།  གང་བསག་ན།  ལས་དང་ཉོན་མོངས་བག་ཆགས་སྣ་ཚོགས་བསགས།  ཞེས་པས་ལས་དང་ཉོན་མོངས་སྣ་ཚོགས་[455]བསགས་པ་དེ་གང་གིས་འཛིན་ན།  ཉོན་མོངས་ཡིད་ཀྱིས་མི་གཏོང་འཛིན་པར་བྱེད།  ཅེས་པས།  ཉོན་མོངས་པ་ཅན་གྱི་ཡིད་ཀྱིས་མི་གཏོང་འཛིན་པར་བྱེད་དོ།  དེ་ལྟར་བག་ཆགས་སོག་པ་དེ།  རྣམ་ཤེས་ཚོགས་བརྒྱད་ཟུང་དུ་འབྲེལ་བའི་བག་ལ་སོག་པ་ཡིན་ནོ།  འདིར་བག་ཆགས་ཀྱི་སོག་གཞི་ལ་ཐེ་ཚོམ་བསལ་བ་ཞལ་ལས་ཤེས་སོ།  གསུམ་པ་ཁམས་གསུམ་ལུས་སུ་ཤར་ཚུལ་བསྟན་པ་ནི།  དེའི་བག་ཆགས་ནུས་པ་མཐུ་བརྟས་པས།  ཞེས་པས་བག་ཆགས་ཡོངས་སུ་བསགས་པས།  རྣམ་རྟོག་ཡིད་ཀྱི་ལུས་སུ་མངོན་པར་གྲུབ།  ཅེས་པས་ཡིད་ཀྱི་འགྱུ་བྱེད་ཀྱི་ལུས་སུ་བྱུང་།  གཏི་མུག་དབང་གིས་གཟུགས་མེད་ཁམས་སུ་འཁྲུལ།  ཞེས་པས་རྒྱུ་གཏི་མུག་ལས་གཟུགས་མེད་སྟོང་ཁམས་སུ་ཤར།  དེ་ལས་བག་ཆགས་ནུས་པ་རགས་བརྟས་པས།  ཞེས་པས།  དེས་ཀྱང་བག་ཆགས་ཆེར་གྱུར་པས།  སྣང་བ་འོད་ཀྱི་ལུས་སུ་མངོན་པར་གྲུབ།  ཅེས་པས་འོད་ལུས་སུ་བྱུང་།  ཞེ་སྡང་དབང་གིས་གཟུགས་ཁམས་འཁོར་བར་འཁྲུལ།  ཞེས་པས་རྒྱུ་ཞེ་སྡང་གི་དབང་གིས་གཟུགས་ཁམས་སུ་ཤར།  དེ་བས་བག་ཆགས་ནུས་པ་ཆེར་གྱུར་པས།  ཞེས་པས་དེ་བས་ཀྱང་བག་ཆགས་ཆེར་ཞེན་པས།  གདོས་པ་ཤ་ཁྲག་[456]ལུས་སུ་མངོན་པར་གྲུབ།  ཅེས་པས་གདོས་པའི་ལུས་སུ་བྱུང་།  འདོད་ཆགས་དབང་གིས་འདོད་པའི་ཁམས་སུ་འཁྲུལ།  ཞེས་པས།  རྒྱུ་འདོད་ཆགས་ལས་འདོད་ཁམས་སུ་ཤར་རོ།  སྒྲ་འོད་ཟེར་གསུམ་རིག་པར་འགྲེལ་བ་ལས།  ལུས་ངག་ཡིད་དང་གསུམ་དུ་མངོན་པར་གྲུབ་ཅེས་པས།  འོད་ལས་ལུས་སུ་གྲུབ།  སྒྲ་ལས་ངག་ཏུ་གྲུབ།  ཟེར་ལས་ཡིད་དུ་གྲུབ།  ཚོགས་དྲུག་བག་ཆགས་བསགས་པས་རིས་དྲུག་སྣང་བར་འཁྲུལ།  ཞེས་པས་མིག་གཟུགས་ལ་བག་ཆགས་བརྟས་པས།  དམྱལ་བའི་སྣང་བར་འཁྲུལ།  རྣ་བ་སྒྲ་ལ་བག་ཆགས་བརྟས་པས།  ཡིད་བཏགས་སྣང་བར་འཁྲུལ།  སྣ་དྲི་ལ་བག་ཆགས་བརྟས་པས།  ལྷ་དང་ལྷ་མ་ཡིན་གྱི་སྣང་བར་འཁྲུལ།  ལྕེ་རོ་ལ་བག་ཆགས་བརྟས་པས།  མིའི་སྣང་བར་འཁྲུལ།  ལུས་རེག་ལ་བག་ཆག་བརྟས་པས།  བྱོལ་སོང་གི་སྣང་བར་འཁྲུལ་ལོ།  ཉོན་མོངས་དུག་ལྔའི་དབང་གིས་འཁོར་བའི་ལམ་ལྔར་འཁྲུལ།  ཞེས་པས་ཉོན་མོངས་དུག་ལྔས་ལམ་རྒྱུ་ལྔར་འཁྲུལ།  རྒྱུ་ཆེན་འབྱུང་བ་བཞི་ལས་སྐྱེ་བ་རྣམ་བཞིར་གྲུབ།  ཞེས་པས།  རླུང་ལས་རྫུས་སྐྱེས།  མེ་ལས་དྲོད་སྐྱེས།  ཆུ་ལས་སྒོང་སྐྱེས།  ས་ལས་མངལ་སྐྱེས་སོ།  ཤ་ཁྲག་དྲོད་དབུགས་བཞི་ལས།  འདུ་བ་རྣམ་[457]བཞིར་བྱུང་།  ཞེས་པས་དབུགས་ལས་རླུང་ནད།  དྲོད་ལས་མཁྲིས་པ།  ཁྲག་ལས་བད་ཀན།  ཤ་ལས་འདུས་པའི་ནད་དུ་བྱུང་ངོ་།  གཉིས་པ་འཁོར་བ་བྱེ་བྲག་ཏུ་ཤར་ཚུལ་བསྟན་པ་ལ་གཉིས་ཏེ།  མདོར་བསྟན་རྒྱས་པར་བཤད་པའོ།  དང་པོ་ནི།  རིག་པ་འོད་དང་འབྲེལ་བས་སྣོད་བཅུད་ལུས་སེམས་ཤར།  ཅེས་པས་རང་རིག་པའི་ཡེ་ཤེས་དང་འོད་ལྔ་ཟུང་དུ་འབྲེལ་བའི་རྩལ་ལས།  ཕྱི་སྣོད་ཀྱི་འཇིག་རྟེན་དུ་ཤར།  ནང་བཅུད་ཀྱི་སེམས་ཅན་དུ་ཤར།  སྒྱུ་མའི་ལུས་སུ་ཤར།  དྲན་པའི་སེམས་སུ་ཤར།  དེ་ལས་སོགས་ཏེ།  འཁོར་བའི་རྟེན་འབྲེལ་སྣ་ཚོགས་སུ་ཤར་རོ།  གཉིས་པ་རྒྱས་པར་བཤད་པ་ལ་གསུམ་སྟེ།  ཕྱི་སྣོད་འཇིག་རྟེན་སེམས་ལས་ཤར་ཚུལ་བསྟན་པ་དང་།  ནང་བཅུད་སེམས་ཅན་སེམས་ལས་ཤར་ཚུལ་བསྟན་པ་དང་།  མ་རིག་འཁོར་བའི་ཤར་ཚུལ་བསྟན་པའོ།  དང་པོ་ནི།  ཕྱི་སྣོད་འཇིག་རྟེན་སེམས་ལས་ཤར་ཚུལ་ནི།  ཞེས་པས།  ཕྱི་སྣོད་འཇིག་རྟེན་ཆགས་ལུགས་སྟོན་ཏེ།  ཇི་ལྟར་ཆགས་ན་ནམ་མཁའི་འོད་དང་རིག་པ་འབྲེལ་བ་ལས།  གྱ་གྱུ་རླུང་སྟེ་ཕྱད་དང་ཕྱོད་དུ་བྱུང་།  བསྐྱོད་པའི་ཤུགས་ལས་ཚ་བའི་མེ་རུ་བྱུང་།  མེ་རླུང་ཚ་གྲང་འཐབས་པའི་རླན་ཏེ་ཆུ་རུ་བྱུང་།  ཆུའི་བཅུད་ལས་སྐྱེད་[458]པའི་ས་གཞི་བྱུང་།  སྣོད་ཀྱི་འཇིག་རྟེན་ཐམས་ཅད་དེ་ལས་ཆགས།  ཞེས་པས་འོད་ལྔ་དང་རིག་པ་ཟུང་དུ་འབྲེལ་བའི་རྩལ་ལས་རྒྱུ་འབྱུང་བ་ལྔ།  གཅིག་ལ་གཅིག་རྟེན་ཏེ་བྱུང་།  དེ་ལས་ཕྱི་སྣོད་ཀྱི་འཇིག་རྟེན་ཐམས་ཅད་བྱུང་ངོ་།  རྒྱུ་ལྔ་འབྱུང་བའི་བཅུད་ལས།  ཡུལ་ལྔའི་སྣང་བ་ཤར་ཞེས་པས།  དེའི་བཅུད་ལས་ཡུལ་གཟུགས་སྒྲ་དྲི་རོ་རེག་བྱ་ལྔར་བྱུང་ངོ་།  ཕྱི་སྣོད་འཇིག་རྟེན་སེམས་ལ་དེ་ལྟར་ཤར་ཅེས་པས།  ཕྱི་སྣོད་ཀྱི་འཇིག་རྟེན་དེ་ལྟར་ཤར་བའོ།  གཉིས་པ་ནང་བཅུད་སེམས་ཅན་སེམས་ལ་ཤར་ཚུལ་བསྟན་པ་ནི།  ནང་བཅུད་སེམས་ཅན་སེམས་ལ་ཤར་ཚུལ་ནི།  ཞེས་པས་ནང་བཅུད་སེམས་ཅན་གྱི་ཤར་ཚུལ་བསྟན།  ཇི་ལྟར་ཤར་ན་ནམ་མཁའི་འོད་དང་རིག་པ་འབྲེལ་བ་ལས།  དྲན་པའི་སེམས་དང་རྒྱུ་བའི་རླུང་དུ་བྱུང་།  ཞེས་པས་འོད་དང་རིག་པ་ཟུང་དུ་འབྲེལ་བའི་རྩལ།  སེམས་དྲན་པ་ཁྲིག་ཁྲིག་པོ་དང་།  རླུང་གྱ་གྱུ་བྱུང་།  རླུང་སེམས་འབྲེལ་བས་གྱ་གྱུའི་དབུགས་སུ་བྱུང་།  ཞེས་པས་རླུང་དང་སེམས་སུ་འབྲེལ་བའི་རྩལ་དབུགས་སུ་བྱུང་།  དབུགས་ཀྱི་ཤུགས་ལས་དྲོད་དེ་མེའི་ཁམས།  ཞེས་པས་དབུགས་ཀྱི་ཤུགས་ལས་དྲོད་དུ་བྱུང་།  དབུགས་དྲོད་འདུས་པས་ཁྲག་སྟེ་ཆུའི་ཁམས།  ཞེས་པས་དབུགས་དང་དྲོད་གཉིས་[459]འདུས་པའི་རྩལ།  ཁྲག་ཏུ་ཆགས།  ཁྲག་གི་བཅུད་ལས་ཤ་སྟེ་སའི་ཁམས།  ཞེས་པས་ཁྲག་ལས་ཞག་ཆགས་པ་བཞིན་ཤ་ཆགས་སོ།  ལུས་དང་སེམས་སུ་འབྲེལ་པས་དོན་སྙིང་རྣམ་ལྔར་ཆགས།  ཞེས་པས་སྙིང་གློ་བ་མཆིན་པ་མཁལ་མ་མཚེར་པ་དང་ལྔར་ཆགས་སོ།  འབྱུང་བ་རྣམ་པ་ལྔའི་རྟེན་དུ་བཅས།  ཞེས་པས་ནམ་མཁའི་རྟེན་སྙིང་ལ་བཅས།  རླུང་གི་རྟེན་གློ་བ་ལ་བཅས།  མེའི་རྟེན་མཆིན་པ་ལ་བཅས།  ཆུའི་རྟེན་མཁལ་མ་ལ་བཅས།  སའི་རྟེན་མཚེར་པ་ལ་བཅས་སོ།  ཡན་ལག་ལྔ་ལ་འབྱུང་ལྔའི་རྩལ་ཡང་ཤར།  ཅེས་པས་ནམ་མཁའི་རྩལ་དུ་མགོ་བོ་ཤར།  རླུང་གི་རྩལ་དུ་རྐང་པ་གཡས་པ་ཤར།  མེའི་རྩལ་ལག་པ་གཡས་པ་ཤར།  ཆུའི་རྩལ་རྐང་པ་གཡོན་པ་ཤར།  སའི་རྩལ་ལག་པ་གཡོན་པར་ཤར་རོ།  ནང་གྲོལ་ལྔ་རུ་འབྱུང་ལྔའི་བཅུད་དུ་བསགས།  ཞེས་པས།  ནམ་མཁའི་བཅུད་སྟ་དང་མངལ་དུ་བསགས།  རླུང་གི་བཅུད་རྒྱུ་ལོང་དུ་བསགས།  མེའི་བཅུད་མཁྲིས་པར་བསགས།  ཆུའི་བཅུད་ལྒང་པར་བསགས།  སའི་བཅུད་ཕོ་བར་བསགས།  དབང་པོ་ལྔ་ལ་འབྱུང་ལྔའི་སྒོ་ཡང་དོད།  ཅེས་པས།  ནམ་མཁའི་སྒོ་མིག་ལ་དོད།  རླུང་གི་སྒོ་སྣ་ལ་དོད།  མེའི་སྒོ་ལྕེ་ལ་དོད།  ཆུའི་སྒོ་རྣ་བ་ལ་[460]དོད།  སའི་སྒོ་རེག་ལ་དོད་དོ།  ཤེས་པ་ལྔའི་རྩལ་ལྔ་སོ་སོར་བསྐྱེད།  ཅེས་པས་མིག་གི་རྣམ་ཤེས་གཟུགས་ལ་སྤྱོད་པའི་རྩལ་བསྐྱེད།  རྣ་བའི་རྣམ་ཤེས་སྒྲ་ལ་སྤྱོད་པའི་རྩལ་སྐྱེད།  སྣའི་རྣམ་ཤེས་དྲི་ལ་སྤྱོད་པའི་རྩལ་སྐྱེད།  ལྕེའི་རྣམ་ཤེས་རོ་ལ་སྤྱོད་པའི་རྩལ་སྐྱེད།  ལུས་ཀྱི་རྣམ་ཤེས་རེག་བྱ་ལ་སྤྱོད་པའི་རྩལ་བསྐྱེད་དོ།  ཡུལ་ལྔ་དག་ལ་སོ་སོར་སྤྱོད་ཅིང་འཛིན།  ཞེས་པས་རྣམ་ཤེས་ལྔས་ཡུལ་ལྔ་ལ་སོ་སོར་སྤྱོད་དོ།  ནང་བཅུད་སེམས་ཅན་སེམས་ལ་དེ་ལྟར་ཤར།  ཅེས་པས་ནང་བཅུད་སེམས་ཅན་གྱི་ལུས་སེམས་དེ་ལྟར་ཤར་ཏོ།  གཉིས་པ་མ་རིག་འཁོར་བའི་ཤར་ཚུལ་བསྟན་པ་ནི།  འབྱུང་ལྔ་སེམས་དང་འབྲེལ་བས་ཉོན་མོངས་དུག་ལྔར་བསྐྱེད།  ཅེས་པས་རྒྱུ་འབྱུང་བ་ལྔ་དང་སེམས་རྣམ་པར་ཤེས་པ་ཟུང་དུ་འབྲེལ་བའི་རྩལ་ལས།  ཉོན་མོངས་དུག་ལྔ་བསྐྱེད་དེ།  ཇི་ལྟར་བསྐྱེད་ན་ནམ་མཁའ་སེམས་དང་འབྲེལ་བས་ཞེ་སྡང་བསྐྱེད།  དབུགས་དང་སེམས་སུ་འབྲེལ་བས་ང་རྒྱལ་བསྐྱེད།  དྲོད་དང་སེམས་སུ་འབྲེལ་བས་ཕྲག་དོག་བསྐྱེད།  ཁྲག་དང་སེམས་སུ་འབྲེལ་བས་འདོད་ཆགས་བསྐྱེད།  ཤ་དང་སེམས་སུ་འབྲེལ་བས་གཏི་མུག་བསྐྱེད།  དུག་ལྔ་འབྱུང་ལྔར་འབྲེལ་བས་ཕུང་པོ་རྣམ་ལྔར་བསྐྱེད།  ཅེས་པས།  དུག་ལྔ་དང་[461]འབྱུང་བ་ལྔ་པོ་ཟུང་དུ་འབྲེལ་བས་ཕུང་པོ་ལྔ་བསྐྱེད་དེ།  ཇི་ལྟར་བསྐྱེད་ན།  ཞེ་སྡང་ནམ་མཁར་འབྲེལ་བས་རྣམ་ཤེས་ཕུང་པོ་བསྐྱེད།  ང་རྒྱལ་དབུགས་དང་འབྲེལ་བས་འདུ་བྱེད་ཕུང་པོ་བསྐྱེད།  ཕྲག་དོག་དྲོང་དང་འབྲེལ་བས་འདུ་ཤེས་ཕུང་པོ་བསྐྱེད།  འདོད་ཆགས་ཁྲག་དང་འབྲེལ་བས་ཚོར་བའི་ཕུང་པོ་བསྐྱེད།  གཏི་མུག་ཤ་དང་འབྲེལ་བས་གཟུགས་ཀྱི་ཕུང་པོ་བསྐྱེད།  ཕུང་པོ་ལྔ་དང་དུག་ལྔ་འབྲེལ་བ་ལས།  འདུ་བྱེད་ལས་དང་སྤྱོད་པ་སྣ་ཚོགས་བྱུང་།  ཞེས་པས་ཕུང་པོ་ལྔ་ལས་ཀྱི་རྟེན་བྱས།  དུག་ལྔ་ལས་ཀྱི་ཀུན་སློང་བྱས་ནས།  ལས་དགེ་སྡིག་ལུང་མ་བསྟན་སྣ་ཚོགས་སྤྱོད་དོ།  ལས་དང་ཉོན་མོངས་འབྲེལ་བའི་རྒྱུ་རྐྱེན་ལས།  སྤྱི་དང་བྱེ་བྲག་འཁོར་བའི་སྡུག་བསྔལ་བྱུང་།  ཞེས་པས་ལས་ཀྱི་རྒྱུ་བྱས་ཉོན་མོངས་པས་རྐྱེན་བྱས་ནས།  སྤྱིའི་སྡུག་བསྔལ་སྐྱེ་རྒ་ན་འཆི་བཞི།  སྒོས་རིས་དྲུག་རང་རང་གི་སྡུག་བསྔལ་བསྐྱེད་དོ།  ཐོག་མེད་དུས་ནས་འཁོར་བ་མཐའ་མེད་དུ་ཁམས་གསུམ་ཁ་འཁོར་རྒྱུ་དྲུག་ལུས་བླང་ཞིང་།  རྟེན་འབྲེལ་བཅུ་གཉིས་སྲིད་པའི་འཁོར་ལོ་བསྐོར།  ཞེས་པས་དེ་ལྟར་འཁོར་བ་ཐོག་མེད་ནས།  མཐའ་མེད་དུ་ཁམས་གསུམ་དུ་ཁ་འཁོར་རྒྱུད་དྲུག་ཏུ་ལུས་བླངས།  མ་རིག་པ་ནས་རྒ་ཤིའི་[462]བར་དུ།  རྟེན་འབྲེལ་བཅུ་གཉིས་སྲིད་པའི་འཁོར་ལོ་བསྐོར།  ཉེས་པས་མ་འཕངས་མ་རིག་སྟོབས་ལས་བྱུང་།  ཞེས་པས།  དེ་ལྟར་འཁོར་བར་འཁྱམས་པ་དང་།  འཁོར་བ་མ་ཤར་བའི་སྔ་རོལ་དུ།  ཉེས་པའི་སྐྱོན་ཞིག་བྱས་ནས་འཁོར་བ་མ་ཡིན་ཏེ།  མ་རིག་པའི་དབང་གིས་རང་ཤུགས་ལས་བྱུང་པ་ཡིན་ཏེ།  དཔེར་ན་ཆུ་ལྕེ་ཐུར་ལ་འབྲུག་པ་ཡང་།  རང་ཤུགས་ལས་བྱུང་བ་བཞིན་ནོ།།  ༈  གསུམ་པ་འཁོར་འདས་ཀྱི་གྱེས་ཚུལ་མདོར་བསྡུ་བ་ནི།  དེ་ལྟར་འཁོར་འདས་གཉིས་སུ་ཤར་བ་ཡང་།  རྟོགས་དང་མ་རྟོགས་བློའི་མཐོང་སྣང་ཡིན།  དོན་ལ་འཁོར་འདས་གཉིས་ས་གྱེས་པ་མེད།  མཉམ་པ་ཆེན་པོ་ཐིག་ལེ་གཅིག་ཏུ་གནས།  ཞེས་པས།  འཁོར་འདས་གཉིས་སུ་གྱེས་པ་དེ།  བློའི་མཐོང་སྣང་ལ་བྱུང་བ་མ་ཡིན་པ།  དོན་ལ་གཉིས་མེད་མཉམ་པ་ཆེན་པོར་གནས་པ་ཡིན་ནོ།  གསུམ་པ་མདོར་བསྡུ་བ་ནི།  གནས་པ་གཞིའི་སྒྲོན་མ་རྫོགས་སོ།  ཞེས་པས་བསྡུའོ།  ས་མ་ཡ།།  ཇ༽ གཉིས་པ་ཙི་ཏ་ཤའི་སྒྲོན་མ་ལ་ཡང་དོན་གསུམ་ལས།  ཕྱག་འཚལ་བ་དང་།  གཞུང་བཀྲོལ་བ་དང་།  མདོར་བསྡུ་བའོ།  དང་པོ་ནི་ཀུན་ཏུ་བཟང་པོ་རང་རིག་ཁོང་ནས་ཤར་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་པའོ།  ཀུན་ཏུ་[463]བཟང་པོ་ནི།  ཐུགས་རྗེའི་སྟོན་པ་དང་།  རང་རིག་སྟོན་པ་ལ་སྦྱར་ཏེ།  གོང་དང་འདྲའོ།  རང་རིག་ཁོང་ནས་ཤར་ཅེས་པས།  རིག་པའི་ཡེ་ཤེས་ཙི་ཏའི་དབུས་ན།  རང་རིག་ཁོང་ཤར་དུ་གནས་པ་བསྟན་པའོ།  གཉིས་པ་གཞུང་བཀྲོལ་བ་ལ་གཉིས་ཏེ།  མདོར་བསྟན་རྒྱས་པར་བཤད་པའོ།  དང་པོ་ནི།  རིགས་ཀྱི་བུ་ཙི་ཏ་ཤའི་སྒྲོན་མ།  གཞི་གང་ན་གནས་པ་རང་རིག་ཁོང་ཤར་གྱི་གནད་ཅེས་བྱ་བ་ནི།  ཞེས་པས་ཕྱི་ལྟར་རང་རིག་ཙི་ཏའི་ཁོང་ནས་ཤར།  ནང་ལྟར་འོད་ལྔའི་ཁོང་ནས་ཤར།  གསང་བ་ལྟར་ཀུན་གཞིའི་ཁོང་ནས་ཤར་རོ།  གཉིས་པ་རྒྱས་པར་བཤད་པ་ལ་ལྔ་སྟེ།  ཀུན་གཞི་དང་རིག་པ་ལ་འཁོར་འདས་ཀྱི་མཐའ་མ་རེག་པར་བསྟན་པ་དང་།  གནས་པ་བསྟན་པ་དང་།  ལུས་ལ་ཁྱབ་ཚུལ་དང་།  བློའི་ཤར་གཞིར་བསྟན་པ་དང་།  ལུས་སེམས་ཀྱི་འདུས་ཚུལ་དང་འབྲལ་ཚུལ་བསྟན་པའོ།  དང་པོ་ནི་དེ་ལྟར་དྲན་པའི་བློ་ལས་རྟོགས་འཁྲུལ་གཉིས་སུ་བྱུང་བས།  འཁོར་འདས་གཉིས་སུ་ཤར་ཡང་།  ཀུན་གཞི་དང་རིག་པ་ནི།  འདས་མ་འོངས་ད་ལྟ་གསུམ་དུ་འཁྲུལ་ཞིང་རྟོགས་མ་མྱོང་སྟེ།  འཁོར་འདས་གཉིས་སུ་གྱེས་མ་མྱོང་།  ཞེས་པས་བློ་ལ་རྟོགས་མ་རྟོགས་ཀྱི་རྐྱེན་ལ་བརྟེན་ནས།  འཁོར་འདས་གཉིས་ལྟར་[464]སྣང་ཡང་།  ཀུན་གཞི་དང་རིག་པ་ནི།  དུས་གསུམ་དུ་འཁྲུལ་རྟོགས་འཁོར་འདས་ལས་སོགས།  གང་གི་ཡང་དྲི་མ་མེད་ཅིང་།  མཐས་མ་རེག་པར་གནས་པའོ།  གཉིས་པ་ཀུན་གཞི་དང་རིག་པའི་གནས་གཞི་ནི།  འོ་ན་སྒྲིབ་མ་མྱོང་པའི་ཀུན་གཞི་འཁྲུལ་མ་མྱོང་བའི་རིག་པ།  གདོད་ནས་གནས་པའི་སྙིང་པོ་དེ།  དེ་ལྟར་གཞི་གང་ན་གནས་ན།  ཞེས་པས་དྲི་བ་བཀོད་དེ་གདོད་ནས་གནས་པའི་སྙིང་པོ་ཇི་ལྟར་ཡིན་ཞེས་བྱ།  དེ་འོག་ལན་བཏབ་སྟེ་མཁའ་གསལ་ནམ་མཁའི་མཐོང་རུམ།  ཞེས་པས།  རང་རིག་པའི་ཡེ་ཤེས་ནི།  གསང་བ་ལྟར་གནས་པ་གཞིའི་ཙི་ཏ་ཞེས་བྱ་བ།  ཀུན་གཞིའི་ཀློང་ན་གནས།  མཆོང་གུར་སྨུག་པོ་ཤེལ་གྱི་ཁ་བད་ཅན།  ཞེས་པས།  ཕྱི་ལྟར་གདོས་པ་ཤའི་ཙི་ཏ་ཞེས་བྱ།  སྙིང་མཆོང་གུར་སྨུག་པོའི་ཀློང་ན་གནས།  སྣང་གསལ་འོད་ཀྱི་གུར་ཁང་ན་བཞུགས་ཏེ།  ཞེས་པས་ནང་ལྟར་སྣང་བ་འོད་ཀྱི་ཙི་ཏ་ཞེས་བྱ་བ།  འོད་ལྔའི་གུར་ཁང་ན་གནས་སོ།  གནས་ལུགས་ཇི་ལྟར་ན་ཤེ་ཐུན་རྩ་འཛིན་ཞེས་བྱ་བ།  ཕྱི་རིན་ཆེན་ཟུར་བརྒྱད་ལ་ནང་པདྨ་འདབ་བརྒྱད་དུ་གནས་སོ།  ཞེས་པས།  ཕྱི་ཙི་ཏའི་གནས་ལུགས་བསྟན།  དེའི་དབུས་ན་འོད་ལྔ་འཇའ་ཚོན་གྱི་གུར་ཕུབ་པ་ལྟར་གནས་སོ།  ཞེས་པས།  ནང་འོད་[465]ལྔའི་གནས་ལུགས་བསྟན།  དེའི་ཀློང་ན་ཀུན་གཞི་དང་རིག་པ་ནི།  གང་དང་མ་འདྲེས་དྲི་མེད་ཀ་དག་ཆེན་པོར་གནས་སོ།  ཞེས་པས།  གསང་བ་ཀུན་གཞི་དང་རིག་པའི་གནས་ལུགས་བསྟན་ནོ།  གསུམ་པ་ཀུན་གཞི་དང་རིག་པ་ལུས་ལ་ཁྱབ་ཚུལ་བསྟན་པ་ནི།  ཀུན་གཞི་ནི་ལུས་ལ་ནམ་མཁའ་བཞིན་དུ་སྤྱི་བླུགས་སུ་ཁྱབ་ཀྱང་།  འཁྲུལ་པའི་སྤྲིན་གྱིས་སྒྲིབ་སྟེ་གསལ་བ་མེད།  ཅེས་པས་ཀུན་གཞིའམ་བོན་ཉིད་ཀྱི་དབྱིངས་དེ།  ཕྱི་ནང་མེད་པར་ཀུན་ལ་ནམ་མཁའ་བཞིན་དུ་ཁྱབ་ཀྱང་།  ངོ་མ་ཤེས་ཏེ་འཁྲུལ་པའི་རྣམ་རྟོག་སྤྲིན་དང་འདྲ་བས་སྒྲིབ་པའོ།  ཙི་ཏའི་དབུས་ན་སྤྲིན་མེད་ནམ་མཁའ་བཞིན།  ཡེ་ཤེས་ཁོང་གསལ་ཆེན་པོར་གནས་པ་ཡིན།  ཞེས་པས་གོང་དུ་བསྟན་པའི་ཙི་ཏ་གསུམ་གྱི་དབུས་ན།  ཡེ་ཤེས་ཁོང་གསལ་དུ་གནས་ཏེ།  དཔེར་ན་ནམ་མཁའ་དངས་པ་བཞིན་ནོ།  རིག་པ་ནི་ཉི་མ་བཞིན་དུ་ཁྱབ་བདལ་དུ་གནས་ཀྱང་།  རྣམ་རྟོག་སྨག་གིས་བསྒྲིབས་ཏེ་གསལ་བ་མེད།  ཅེས་པས།  རང་རིག་པའི་ངོ་བོ་ནི།  ཉི་མའི་སྙིང་པོ་ལྟར།  སྣང་སྲིད་ས་ལེར་གསལ་ཡང་ངོ་མ་ཤེས།  ཉི་མ་སྨག་གིས་གཡོགས་པ་བཞིན་ནོ།  ཙི་ཏའི་དབུས་སྨག་བྲལ་ཉི་མ་བཞིན།  རང་རིག་ཁོང་ཤར་ཆེན་པོར་གནས་པ་ཡིན།  [466]སྤྲིན་མེད་མཁའ་ལ་ཉི་མ་ཤར་བ་བཞིན།  མ་བུ་དབྱེར་མེད་ཚུལ་དུ་ཙི་ཏའི་དབུས་ན་གནས།  ཞེས་པས་ཀུན་གཞི་དང་རིག་པ་གཉིས།  མ་བུ་དབྱེར་མེད་དུ་གནས་ཏེ།  དཔེ་ནམ་མཁའི་ཀློང་ནས་ཉི་མ་ཤར་བ་བཞིན་ནོ།  བཞི་པ་བློའི་ཤར་ཚུལ་བསྟན་པ་ནི།  དྲན་པའི་བློ་ནི་ཉི་མའི་འོད་ཟེར་བཞིན།  ཞེས་པས།  ཀུན་གཞི་དང་རིག་པ་གཉིས་ཟུང་དུ་འབྲེལ་བའི་རྩལ་ལས།  བློ་དྲན་རིག་ཤེས་པ་ཤར་ཏེ།  དཔེར་ན་ཉི་མའི་རྩལ་ལས་འོད་ཟེར་ཤར་བ་བཞིན་ནོ།  སྙིང་ལ་བརྟེན་ནས་རྩལ་ལམ་ཕྱུང་སྟེ།  དབང་པོའི་སྒོ་ནས་ཡུལ་ལ་གཅོད་ཅིང་འཛིན།  ཞེས་པས་སྙིང་ལ་བརྟེན་ནས་ལམ་རྩ་ལ་ཐོན་ཏེ།  སྒོ་དབང་པོ་ལྔ་ལ་དོད་དེ།  ཡུལ་ལྔ་ལ་སོ་སོར་འཛིན་ཅིང་གཅོད་དེ།  ལྔ་པ་ལུས་སེམས་འདུས་ཚུལ་དང་།  འབྲལ་ཚུལ་བསྟན་པ་ནི།  དཔེ་གསུམ་གྱིས་དོན་གཅིག་མཚོན་ཏེ།  དཔེ་དང་པོ་ནི།  ཀུན་གཞི་ནམ་མཁའ་འདྲ།  རིག་པ་བྱ་དང་འདྲ།  ཡིད་གཤོག་པ་འདྲ།  ལུས་ནི་རྒྱ་དང་འདྲ།  འདབ་ཆགས་རྒྱ་ཡིས་ཟིན་པ་བཞིན།  ལུས་སེམས་གཉིས་ལས་ཀྱིས་ལྷན་དུ་འདུས།  རྒྱ་རལ་ནས།  འདབ་ཆགས་འཕུར་བ་བཞིན།  ལུས་སེམས་ལུས་ཀྱིས་སོ་སོར་བྲལ།  དེའི་ཚེ་ལུས་སེམས་ལ་འདུ་འབྲལ་ཡོད་ཀྱང་།  ཀུན་གཞིའི་དབྱིངས་[467]དང་ལུས་སེམས་ལ་འདུ་འབྲལ་མེད་དེ།  དཔེར་ན་བྱ་དང་རྒྱ་གཉིས་དང་པོར་ཡང་ནམ་མཁའི་ཀློང་ན་གནས།  བར་དུ་ཡང་ནམ་མཁའི་ཀློང་དུ་འདུས།  ཐ་མ་ཡང་ནམ་མཁའི་ངང་དུ་འབྲལ།  དེ་དང་འདྲ་བར་ལུས་དང་སེམས་གཉིས་དང་པོར་ཡང་ཀུན་གཞིའི་ངང་དུ་གནས།  བར་དུ་ཡང་ཀུན་གཞིའི་ངང་དུ་འདུས།  ཐ་མ་ཡང་ཀུན་གཞིའི་ངང་དུ་འབྲལ།  ཀུན་གཞི་ནམ་མཁའ་འདྲ་བའི་དཔེ་ནི།  ལུས་དང་སེམས་གཉིས་ལ།  དང་པོར་ཡང་ཁྱབ་བར་དུ་ཡང་ཁྱབ་ཐ་མར་ཡང་ཁྱབ་སྟེ།  ཀུན་གཞི་དང་ལུས་སེམས་གཉིས་ལ་འདུ་འབྲལ་མེད་དོ།  དཔེ་གཉིས་པ་ནི།  ཀུན་གཞི་ས་གཞི་དང་འདྲ།  རིག་པ་མི་དང་འདྲ།  ཡིད་རྟ་དང་འདྲ།  ལུས་སྒྲོག་དང་འདྲ།  དཔེ་གསུམ་པ་ནི།  ཀུན་གཞི་རྒྱ་མཚོ་དང་འདྲ།  རིག་པ་ཉ་མོ་དང་འདྲ།  ཡིད་ཉ་གཤོག་འདྲ།  ལུས་དོལ་དང་འདྲ།  དེས་ན་ལུས་སེམས་གཉིས་ནི།  ཀུན་གཞིའི་ཀློང་ན་འདུས་ཤིང་འབྲལ་བ་ལྟར་སྣང་ཡང་།  ཀུན་གཞིའི་དབྱིངས་ཀྱི་དུས་གསུམ་དུ་ལུས་སེམས་དང་འདུ་འབྲལ་མེད་དོ།  གསུམ་པ་མདོ་བསྡུ་དཀྱུས་གསལ།  ས་མ་ཡ།  སྒྲོན་མ་གཉིས་པའི་འགྲེལ་བ་རྫོགས་སོ།།  ཉ༽ གསུམ་པ་དཀར་འཇམ་རྩའི་སྒྲོན་མ་ལ་དོན་གསུམ་ལས།  དང་པོ་ནི།  [468]ཀུན་ཏུ་བཟང་པོ་ཡེ་ཤེས་ཟང་ཐལ་སྐུ་ལ་ཕྱག་འཚལ་ལོ།  ཞེས་པས་ཕྱག་འཚལ་བ་བསྟན་ཏེ།  ཀུན་ཏུ་བཟང་པོ་ནི་གོང་དང་འདྲ།  ཡེ་ཤེས་ཟང་ཐལ་སྐུ་ནི་རྩ་དབུ་མ་ལ་རང་ཤེས་རིག་གི་རྒྱལ་པོ།  ཕྱི་ནང་མདུན་རྒྱབ་མེད་པར་ཡེ་ཤེས་ཟང་ཐལ་དུ་ཤར་བའོ།  ཕྱག་འཚལ་བ་གོང་དང་འདྲ།  གཉིས་པ་གཞུང་བཀྲོལ་པ་ལ་གཉིས་ཏེ།  མདོར་བསྟན་དང་རྒྱས་བཤད་དོ།  དང་པོ་ནི།  རིགས་ཀྱི་བུ་དཀར་འཇམ་རྩའི་སྒྲོན་མ།  ལམ་གང་ལ་བྱུང་བ་ཡེ་ཤེས་ཟང་ཐལ་གྱི་གནད་ཅེས་བྱ་བ་ནི།  ཞེས་པས།  རྩ་དབུ་མའི་ལམ་ལ་ཡེ་ཤེས་ཟང་ཐལ་དུ་ཤར་བའི་གནད་བསྟན་པའོ།  ཀུན་གཞི་དང་རིག་པ་གདོད་ནས་གནས་པའི་སྙིང་པོ་དེ།  གནས་པ་ཙི་ཏའི་དཀྱིལ་ན་གནས་ལ།  ལམ་རྩའི་ལམ་ལ་རང་བྱུང་དུ་ཤར་བ་ཡིན་པས།  བྱང་ཆུབ་སེམས་ལ་ལུས་དང་སེམས་སུ་ཤར་ཚུལ་བསྟན་པ་ནི།  ཞེས་པས།  བྱང་ཆུབ་ཀྱི་སེམས་ལ་ལུས་སེམས་ཀྱི་ཤར་ཚུལ་བསྟན་པའོ།  གཉིས་པ་རྒྱས་པར་བཤད་པ་ལ་ལྔ་སྟེ།  འབྱུང་བ་ལྔ་ཡིས་མའི་མངལ་དུ་ལུས་སེམས་བསྐྱེད་ཚུལ་བསྟན་པ་དང་།  རྩ་གསུམ་འཁོར་ལོ་དྲུག་གི་ཆགས་ཚུལ།  དོན་སྣོད་དབང་པོ་ཡན་ལག་ཉིང་ལག་གི་ཤར་ཚུལ།  རྩ་ཡན་ལག་ཉིང་ལག་གི་གྱེས་ཚུལ།  དབུ་མའི་ལམ་ལ་ཡེ་ཤེས་[469]ཤར་ཚུལ་བསྟན་པའོ།  དང་པོ་ནི།  མའི་མངལ་དུ་ལུས་སེམས་འདུས་པའི་ཚེ།  ཞེས་པས།  མའི་མངལ་དུ་ཕ་མའི་དཀར་དམར་དང་།  དྲན་པའི་སེམས་གཉིས་འདུས་པའི་ཚེ།  ནམ་མཁས་གོ་ཕྱེས་པས་བསྐྱེད་ཅིང་བརྟེན།  ཆུ་ཡིས་གཅིག་ཏུ་བསྡུས་ནས་གསོས་ཀྱང་བཏབ།  མེའི་དྲོད་ཀྱིས་ལུས་སེམས་སྨིན་པར་བྱས།  རླུང་གིས་དངས་སྙིགས་འབྱེད་ཅིང་རྩ་སྦུབས་སེལ་བར་བྱེད།  ཞེས་པས།  དེ་ལྟར་མའི་མངལ་དུ་ཞག་བདུན་ཕྲག་གསུམ་བཅུ་སོ་དགུའི་བར་དུ།  ལུས་སེམས་བསྐྱེད་པར་བྱེད་དེ།  ཞག་བདུན་ཕྲག་དང་པོ་གཅིག་ལ།  དཀར་དམར་འདྲེས་ནས་ནུར་ནུར་པོ་ཞག་བདུན།  མེར་མེར་པོ་ལ་ཞག་བདུན།  ལྟར་ལྟར་པོ་ལ་ཞག་བདུན།  གོར་གོར་པོ་ལ་ཞག་བདུན།  གང་དུ་ཡང་མ་ངེས་པར་གནས་སོ།  དེ་ནས་ཞག་བདུན་བདུན་ཕྲག་ལྔ་ནས་སུམ་ཅུ་སོ་དགུའི་བར་དུ།  རླུང་གིས་རྩ་སྦུབས་ཕྱེ་ནས་ལུས་རྫོགས་པར་བྱེད་དེ།  ཕྱི་ལུས་ཀྱི་སྲིད་པ་ལྟེ་བ་ནས་ཆགས།  ཞེས་པས།  ལྟེ་བར་བུའི་སྲོག་ཐག་དང་མའི་སྙིང་ཐག་གི་རྩ་འབྲེལ་ནས།  མས་ཟས་ཟོས་པའི་བཅུད་ལྟེ་བའི་སྦུབས་ནས་འགྲིམས་ཏེ།  བུའི་ལུས་ལ་བསྐྱེད་དོ།  ནང་སེམས་ཀྱི་སྲིད་པ་ཙི་ཏ་ནས་ཤར་ཏེ།  ཞེས་པས་དཀར་དམར་འདྲེས་པའི་[470]ནང་དུ་དང་པོ་ཙི་ཏ་ཆགས་ཏེ།  ནམ་མཁའི་རྟེན་སྙིང་ལ་བཅས་སོ།  གཉིས་པ་རྩ་གསུམ་འཁོར་ལོ་དྲུག་གི་ཆགས་ཚུལ་བསྟན་པ་ནི།  དེ་ནས་ཙི་ཏའི་དབུས་ནས་འོད་དང་རིག་པའི་རྩལ་ལས་འབྱུང་བ་ནམ་མཁའི་རླུང་ཤར་ཏེ།  དེས་ཙི་ཏའི་རྩ་སྒོ་ཕྱེའོ།  དེ་ལས་གྱེན་རྒྱུའི་རླུང་གིས།  དབུ་མའི་རྩ་སྦུབས་ཡར་ཕྱེས་ཏེ།  མགྲིན་པ་ལོངས་སྤྱོད་འཁོར་ལོའི་དབུས་ནས་ཐོན།  སྤྱི་བོ་བདེ་ཆེན་གྱི་འཁོར་ལོ་ལ་ཟུག  སྤྱི་གཙུག་ཚངས་པའི་བུ་ག་ལ་སྒོ་དོད་ཏེ།  མྱ་ངན་ལས་འདས་པའི་ལམ་མོ།  ཞེས་པས།  ལམ་དེ་ལས་རིག་པ་འཕོས་ན།  སངས་རྒྱས་ཀྱི་འབྲས་བུ་ཐོབ།  ཐུར་སེལ་གྱི་རླུང་གིས་དབུ་མའི་རྩ་སྦུབས་མར་ཕྱེས་ཏེ།  ལྟེ་བ་སྤྲུལ་པའི་འཁོར་ལོའི་དབུས་ནས་ཐོན།  ཚིགས་པ་ཁ་ཆེན་གྱི་ཐེམ་སྐས་ལ་ཟུག  གསང་གནས་ཐབས་ཤེས་ཀྱི་འཁོར་ལོ་ལ་སྒོ་དོད་དེ།  འཁོར་བའི་ལམ་མོ།  ཞེས་པས།  ལམ་དེ་ལས་རིག་པ་འཕོས་ན།  དམྱལ་བའི་གནས་སུ་སྐྱེའོ།  ཚིགས་པ་ཁ་ཆེན་གྱི་ཐེམ་སྐས་ནས།  དབུ་མ་ལས་འཁོར་འདས་ཀྱི་རྩ་གཉིས་གྱེས་ཏེ།  གཡས་གཡོན་བརྟེན་ནས།  ཨག་རྩེའི་ཁུང་བུ་ནས་ཐོན།  ཀླད་པའི་རྒྱ་ལ་འགྲིམས།  སྨིན་མཚམས་གཉིས་ནས་མར་གུག་སྟེ།  སྣ་བུག་གཉིས་ལ་ཟུག་གོ  གཡས་པ་འཁོར་བའི་[471]རྩ་སྟེ།  སྙིགས་མ་ལུས་ཟུངས་ཀྱི་ཐིག་ལེ་དང་།  ཉོན་མོངས་པའི་རླུང་རྒྱུ་སྟེ་ཞེས་པས།  ལམ་དེ་ལས་རིག་པ་འཕོས་ན་སྐྱོན་ཤས་ཆེ་བར་སྐྱེ།  སྐྱོན་གྱི་ཚོགས་རྣམས་འཆར།  གཡོན་པ་མྱ་ངན་ལས་འདས་པའི་རྩ་སྟེ།  དྭངས་མ་སེམས་ཀྱི་ཐིག་ལེ་དང་ཡེ་ཤེས་ཀྱི་རླུང་རྒྱུ་སྟེ།  ཡོན་ཏན་གྱི་ཚོགས་རྣམས་འཆར་རོ།  ཞེས་པས།  ལམ་དེ་ལས་རིག་པ་འཕོས་ན།  ཡོན་ཏན་ཤས་ཆེ་བར་སྐྱེ།  དབུ་མ་ནས་སྐྱོན་ཡོན་གང་ཡང་མི་རྒྱུ་སྟེ།  རིག་པ་ཀ་དག་ཆེན་པོར་ཤར་རོ།  ཞེས་པས།  རྩ་དབུ་མ་ལ་སྐྱོན་ཡོན་གང་ཡང་མི་རྒྱུ་སྟེ།  རང་རིག་ཀ་དག་ཆེན་པོར་གནས་པར་བསྟན་པའོ།  རྩ་དེ་གསུམ་ནི་ཀུན་གཞི་ནམ་མཁའི་རྩའོ།  ཞེས་པས།  གཡས་གཡོན་དབུ་མ་དང་གསུམ་པོ་དེ་ལ།  མིང་དུ་བཏགས་ན་ཀུན་གཞི་ནམ་མཁའི་རྩ་ཞེས་ཀྱང་བྱ།  སྡོང་པོ་གསུམ་གཡས་དཀར་གཡོན་དམར་དབུས་མཐིང་གསུམ།  རོ་མ་རྐྱང་མ་ཀུན་འདར་མ་ཞེས་ཀྱང་བྱའོ།  ཙི་ཏ་གུར་ཕུབ་པ་ལྟར་གནས་ལ།  རྩ་གསུམ་སྲོག་ཤིང་གི་ཚུལ་དུ་གནས་སོ།  ཞེས་པས།  སྙིང་གུར་གྱི་ཚུལ་དུ་གནས།  རྩ་དེ་གསུམ་གུར་གྱི་སྲོག་ཤིང་ཚུལ་དུ་གནས་སོ།  རྩའི་བྱེ་བྲག་ནི་དབུ་མ་ལ་རག་གོ།  གསུམ་པ་དོན་སྣོད་དབང་པོ་ཡན་ལག་ཉིང་ལག་གི་ཤར་[472]ཚུལ་བསྟན་ཏེ།  དོན་སྙིང་གི་ཤར་ཚུལ་བསྟན་པ་དང་།  ཡན་ལག་གི་ཤར་ཚུལ་དང་།  དབང་པོའི་ཤར་ཚུལ་དང་།  ནང་གྲོལ་སྣོད་ཀྱི་ཤར་ཚུལ་བསྟན་པ་དང་བཞིའོ།  དང་པོ་ནི།  དེ་ནས་ཙི་ཏའི་དབུས་ནས།  འོད་དང་རིག་པའི་རྩལ་ལས།  འབྱུང་བའི་རླུང་བཞིར་ཤར་ཏེ།  ཞེས་པས།  རླུང་གི་རླུང་མེའི་རླུང་ཆུའི་རླུང་སའི་རླུང་དང་།  རླུང་དེ་བཞིས་རྩ་སྦུབས་ཕྱེའོ།  ཕྱོགས་བཞིར་གུར་གྱི་ཆོན་ཐག་འཐེན་པ་བཞིན་རྩའི་སྦུབས་ཕྱེས་ཏེ།  དོན་སྙིང་བཞིར་ཆགས་ནས་ཞེས་པས།  དོན་བཞི་སྔར་སྙིང་ཆགས་པ་དང་དོན་སྙིང་ལྔའོ།  འབྱུང་བ་བཞིའི་རྟེན་བཅས་སོ།  ཞེས་པས་དེ་ལ་འབྱུང་བ་ལྔའི་རྟེན་བཅས་ཏེ།  ཇི་ལྟར་བཅས་ན་ནམ་མཁའི་རྟེན་སྙིང་ལ་བཅས།  རླུང་གི་རྟེན་གློ་བ་ལ་བཅས།  མེ་ཡི་རྟེན་མཆིན་པ་ལ་བཅས།  ཆུ་ཡི་རྟེན་མཁལ་མ་ལ་བཅས།  ས་ཡི་རྟེན་མཚེར་པ་ལ་བཅས་སོ།  གཉིས་པ་ཡན་ལག་ཉིང་ལག་གི་ཤར་ཚུལ་ནི།  དོན་སྙིང་ལྔ་ལས་འབྱུང་བ་ཡན་ལག་གི་རླུང་ལྔར་ཤར་ཏེ།  རྩ་སྦུབས་ཕྱེས་བས།  འབྱུང་བའི་ཡན་ལག་ལྔར་དོད་དེ།  ཞེས་པས།  སྙིང་ལ་ནམ་མཁའི་ཡན་ལག་གི་རླུང་ཤར་ཏེ།  རྩ་སྦུབས་ཕྱེས་བས་ནམ་མཁའི་ཡན་ལག་མགོ་བོར་དོད་དེ།  གློ་བ་ལ་རླུང་གི་ཡན་ལག་གི་རླུང་ཤར་ཏེ།  རྩ་[473]སྦུབས་ཕྱེས་བས།  རླུང་གི་ཡན་ལག་རྐང་པ་གཡས་པ་དོད་དོ།  མཆིན་པ་ལ་མེ་རླུང་གི་ཡན་ལག་ཤར་ཏེ།  རྩ་སྦུབས་ཕྱེས་བས་མེའི་ཡན་ལག་ལག་པ་གཡས་པ་དོད་དོ།  མཁལ་མ་ལས་ཆུ་རླུང་གི་ཡན་ལག་ཤར་ཏེ།  རྩ་སྦུབས་ཕྱེས་བས།  ཆུ་རླུང་གི་ཡན་ལག་རྐང་པ་གཡོན་པ་དོད་དོ།  མཚེར་པ་ལས་ས་རླུང་གི་ཡན་ལག་ཤར་ཏེ།  རྩ་སྦུབས་ཕྱེས་བས།  སའི་ཡན་ལག་ལག་པ་གཡོན་པ་དོད་དོ།  དེ་ལས་འབྱུང་བ་ཉིང་ལག་གི་རླུང་ལྔ་ལྔར་གྱེས་པས།  མགོ་བོ་ལ་དབང་པོ་རྣམ་ལྔར་གྱེས།  ཡན་ལག་བཞི་ལས་སོར་མོ་ལྔ་ལྔར་གྱེས་ཏེ།  ཞེས་པས།  མགོ་ལ་ནམ་མཁའི་རླུང་གི་རླུང་།  མཁའ་རླུང་གི་མེ་རླུང་།  མཁའ་རླུང་གི་ཆུ་རླུང་།  མཁའ་རླུང་གི་ས་རླུང་།  མཁའ་རླུང་གི་ནམ་མཁའི་རླུང་ལྔར་གྱེས་བས།  མགོ་ལ་དབང་རྟེན་ལྔར་གྱེས་སོ།  རྐང་པ་གཡས་པ་ལས།  རླུང་གི་རླུང་།  རླུང་གི་མེ་རླུང་།  རླུང་གི་ཆུ་རླུང་།  རླུང་གི་ས་རླུང་།  རླུང་གི་མཁའ་རླུང་དང་ལྔ་ལས་སོར་མོ་ལྔར་གྱེས་སོ།  ལག་པ་གཡས་པ་ལས།  མེ་རླུང་གི་རླུང་།  མེ་རླུང་གི་མེ་རླུང་།  མེ་རླུང་གི་ཆུ་རླུང་།  མེ་རླུང་གི་ས་རླུང་།  མེ་རླུང་གི་མཁའ་རླུང་དང་ལྔ་ལས་སོར་མོ་ལྔར་གྱེས་སོ།  རྐང་པ་གཡོན་པ་ལས།  [474]ཆུ་རླུང་གི་རླུང་།  ཆུ་རླུང་གི་མེ་རླུང་།  ཆུ་རླུང་གི་ཆུ་རླུང་།  ཆུ་རླུང་གི་ས་རླུང་།  ཆུ་རླུང་གི་མཁའ་རླུང་དང་ལྔ་ལས་སོར་མོ་ལྔར་གྱེས་སོ།  ལག་པ་གཡོན་པ་ལས།  ས་རླུང་གི་རླུང་།  ས་རླུང་གི་མེ་རླུང་།  ས་རླུང་གི་ཆུ་རླུང་།  ས་རླུང་གི་ས་རླུང་།  ས་རླུང་གི་མཁའ་རླུང་དང་ལྔ་ལས།  ལག་པ་གཡོན་པའི་སོར་མོ་ལྔར་གྱེས་སོ།  གསུམ་པ་དབང་པོ་ལྔའི་ཤར་ཚུལ་ནི།  དེ་ནས་དོན་སྙིང་ལྔ་ལས་འབྱུང་བ་དངས་མའི་རླུང་ལྔར་ཤར་ཏེ།  རྩ་སྦུབས་གྱེན་དུ་ཕྱེས་བས།  འབྱུང་བ་ལྔའི་སྒོ་མོ་དབང་རྟེན་ལྔའི་སྒོ་དོད་དེ།  འབྱུང་བ་ལྔའི་སྒོ་མོ་ཡུལ་ལྔ་ལ་ཤར་རོ།  སྙིང་ལས་ནམ་མཁའི་དངས་མའི་རླུང་ཤར་ཏེ།  རྩ་སྦུབས་ཡར་ཕྱེས་བས།  མིག་གི་དབང་རྟེན་གྱི་སྒོ་དོད་དེ།  ནམ་མཁའི་སྒོ་མོ་གཟུགས་ལ་ཤར་རོ།  གློ་བ་ལས་རླུང་གི་དངས་མའི་རླུང་ཤར་ཏེ།  རྩ་སྦུབས་ཕྱེས་བས།  སྣའི་དབང་རྟེན་གྱི་སྒོ་དོད་དེ།  རླུང་སྒོ་དྲི་ལ་ཤར་རོ།  མཆིན་པ་ལས་མེའི་དངས་མའི་རླུང་ཤར་ཏེ།  རྩ་སྦུབས་ཕྱེས་བས།  ལྕེའི་དབང་རྟེན་གྱི་སྒོ་དོད་དེ།  མེ་སྒོ་རོ་ལ་ཤར་རོ།  མཁལ་མ་ལས་ཆུའི་དངས་མའི་རླུང་ཤར་ཏེ།  རྩ་སྦུབས་ཕྱེས་བས།  རྣ་བའི་དབང་རྟེན་གྱི་སྒོ་དོད་དེ།  ཆུ་སྒོ་སྒྲ་ལ་ཤར་རོ།  མཚེར་པ་ལས་སའི་དངས་མའི་རླུང་ཤར་[475]ཏེ།  རྩ་སྦུབས་ཕྱེས་བས།  ལུས་ཀྱི་དབང་རྟེན་ཀྱི་སྒོ་དོད་དེ།  ས་སྒོ་རེག་ལ་ཤར་རོ།  རྩ་དེ་ལྔའི་སྦུབས་ནས།  འོད་ལྔའི་མདངས་ལས་འབྱུང་བ་ལྔའི་དངས་མ་སོ་སོར་ཤར་ཏེ།  དེས་ཤེས་པ་ཡུལ་ལྔ་ལ་གཅོད་པའི་རྩལ་བསྐྱེད་པས།  དབང་པོ་ལྔ་ཞེས་བྱའོ།    ཞེས་པས།  དེ་ཡང་མིག་གི་རྩ་སྦུབས་ནས།  འོད་དཀར་པོའི་གདངས་ལས།  ནམ་མཁའི་དངས་མ་ཤར་ཏེ།  མིག་གི་ཤེས་པ་གཟུགས་ལ་གཅོད་པའི་རྩལ་བསྐྱེད་པས།  མིག་གི་དབང་པོ་ཞེས་བྱའོ།  སྣའི་རྩ་སྦུབས་ནས།  འོད་ལྗང་ཁུའི་གདངས་ལས་རླུང་གི་དངས་མ་ཤར་ཏེ།  སྣའི་ཤེས་པ་དྲི་ལ་གཅོད་པའི་རྩལ་བསྐྱེད་པས།  སྣའི་དབང་པོ་ཞེས་བྱའོ།  ལྕེའི་རྩ་སྦུབས་ནས།  འོད་དམར་པོའི་གདངས་ལས་མེའི་དངས་མ་ཤར་ཏེ།  ལྕེའི་ཤེས་པ་རོ་ལ་གཅོད་པའི་རྩལ་བསྐྱེད་པས།  ལྕེའི་དབང་པོ་ཞེས་བྱའོ།  རྣ་བའི་རྩ་སྦུབས་ནས།  འོད་སྔོན་པོའི་གདངས་ལས།  ཆུའི་དངས་མ་ཤར་ཏེ།  རྣ་བའི་ཤེས་པ་སྒྲ་ལ་གཅོད་པའི་རྩལ་བསྐྱེད་པས།  རྣ་བའི་དབང་པོ་ཞེས་བྱའོ།  ལུས་ཀྱི་རྩ་སྦུབས་ནས།  འོད་སེར་པོའི་གདངས་ལས།  སའི་དངས་མ་ཤར་ཏེ།  ལུས་ཀྱི་ཤེས་པ་རེག་ལ་གཅོད་པའི་རྩལ་བསྐྱེད་པས།  ལུས་ཀྱི་དབང་པོ་ཞེས་བྱའོ།  བཞི་པ་ནང་གྲོལ་སྣོད་[476]ཀྱི་ཤར་ཚུལ་བསྟན་པ་ནི།  དེ་ནས་དོན་སྙིང་ལྔ་ལས་འབྱུང་བ་སྙིགས་མའི་རླུང་ལྔ་ཤར་ཏེ།  རྩ་སྦུབས་མར་ཕྱེས་བས།  འབྱུང་བ་ལྔའི་སྣོད་ནང་གྲོལ་ལྔར་ཆགས་སོ།  དེའི་ནང་ན་འབྱུང་བ་ལྔའི་བཅུད་དམ་རྫས་ལྔར་རྒྱུའོ་ཞེས་པས།  སྙིང་ལས་ནམ་མཁའི་སྙིགས་མའི་རླུང་གིས།  རྩ་སྦུབས་མར་ཕྱེས་བས།  ནམ་མཁའི་སྣོད་ནང་གྲོལ་བསམ་བསེའུ་ཆགས་སོ།  དེའི་ནང་ན་ནམ་མཁའ་སེམས་ཀྱི་བཅུད།  བྱང་སེམས་ཐིག་ལེ་རྒྱུའོ།  གློ་བ་ལས་རླུང་གི་སྙིགས་མའི་རླུང་གིས།  རྩ་སྦུབས་མར་ཕྱེས་བས།  རླུང་གི་སྣོད་རྒྱུ་ལོང་ཆགས་སོ།  དེའི་ནང་ན་རླུང་གི་བཅུད་དྲི་ཆེན་རྒྱུའོ།  མཆིན་པ་ལས་མའི་སྙིགས་མའི་རླུང་གིས།  རྩ་སྦུབས་མར་ཕྱེས་བས་མེའི་སྣོད་མཁྲིས་པ་ཆགས་སོ།  དེའི་ནང་ན་མེའི་བཅུད།  པདྨ་རཀྟ་རྒྱུའོ།  མཁལ་མ་ལས་ཆུའི་སྙིགས་མའི་རླུང་གིས།  རྩ་སྦུབས་མར་ཕྱེས་བས།  ཆུའི་སྣོད་ལྒང་པ་ཆགས་སོ།  དེའི་ནང་ན་ཆུའི་བཅུད་དྲི་ཆུ་རྒྱུའོ།  མཚེར་པ་ལས་སའི་སྙིགས་མའི་རླུང་གིས་རྩ་སྦུབས་མར་ཕྱེས་བས།  སའི་སྣོད་ཕོ་བ་ཆགས་སོ།  དེའི་ནང་ནས་སའི་བཅུད་བདུད་རྩི་ཤ་ཆེན་རྒྱུའོ།  བཞི་པ་རྩ་ཡན་ལག་ཉིང་ལག་གི་གྱེས་ཚུལ་བསྟན་པ་ནི།  དེ་ལྟར་རྩ་གསུམ་ནི་སྡོང་པོའོ།  འབྱུང་བའི་རྩ་དེ་[477]རྣམས་ནི་ཡལ་གའོ།  དེ་ལས་ཡན་ལག་སུམ་བརྒྱ་དྲུག་བཅུར་གྱེས།  དེ་ལས་ཉིང་ལག་ཉི་ཁྲི་གཅིག་སྟོང་དུ་གྱེས།  དེ་ལས་ལོ་འདབ་བརྒྱད་ཁྲི་བཞི་སྟོང་དུ་གྱེས་ནས།  ཤེས་པའི་རྩལ་སྣ་ཚོགས་སུ་ཤར་རོ།  ཞེས་པས།  སྡོང་པོ་གསུམ་ལས་རྩ་དུ་མར་གྱེས་ནས།  ཤེས་པའི་རྩལ་མི་འདྲ་མི་མཐུན་པ་དུ་མ་ཤར་རོ།  ལྔ་པ་རྩ་ཡི་ལམ་ལ་ཡེ་ཤེས་ཤར་ཚུལ་བསྟན་པ་ལ་གཉིས་ཏེ།  རྩའི་སྒྲོན་མ་ངོས་བཟུང་བ།  ཡེ་ཤེས་ཀྱི་ཤར་ཚུལ་བསྟན་པའོ།  དང་པོ་ནི།  དེ་ལྟར་རྩ་དུ་མ་ཤར་ཡང་རྩའི་སྒྲོན་མ་ནི་དབུ་མ་ཡིན་ཏེ།  ཞེས་པས།  ཨ་བ་འདུ་ཏི་བྱང་ཆུབ་སེམས་ཀྱི་རྩ་འདི་ལ།  འཁོར་འདས་གང་གིའང་དྲི་མ་མེད་དེ།  བྱང་ཆུབ་སེམས་ཀྱི་ལམ་མོ།  གཉིས་པ་ཡེ་ཤེས་ཤར་ཚུལ་བསྟན་པ་ནི།  ཀུན་གཞི་ནི་རྩ་རྣམས་ལ་ནམ་མཁའ་བཞིན་དུ་སྤྱི་བླུགས་སུ་ཁྱབ་ཀྱང་།  འཁྲུལ་པའི་སྤྲིན་གྱི་སྒྲིབ་སྟེ་གསལ་བ་མེད།  དབུ་མའི་ལམ་ལ་སྤྲིན་མེད་ནམ་མཁའ་བཞིན།  ཡེ་ཤེས་ཟང་ཐལ་ཆེན་པོར་ཤར་བ་ཡིན།  རིག་པ་ནི་རྩ་རྣམས་ལ་ཉི་མ་བཞིན་ཁྱབ་བདལ་དུ་གནས་ཀྱང་།  རྣམ་རྟོག་སྨག་གིས་སྒྲིབ་སྟེ་གསལ་བ་མེད།  ཞེས་པས།  ཀུན་གཞི་དང་རིག་པ་ནི་ནམ་མཁའི་ཉི་མ་བཞིན་དུ།  ལུས་དང་རྩ་རྣམས་ལ་ཕྱི་ནང་མེད་པར་[478]ཁྱབ་པའོ།  དེ་ལྟར་ཁྱབ་ཀྱང་ནམ་མཁའ་སྤྲིན་གྱིས་བསྒྲིབས་པའམ།  ཉི་མ་སྨག་གིས་གཡོགས་པ་ལྟར་གནས་སོ།  དབུ་མའི་ལམ་ལ་སྨག་བྲལ་ཉི་མ་བཞིན།  རང་རིག་ཀ་དག་ཆེན་པོར་ཤར་བ་ཡིན།  ཞེས་པས།  དབུ་མའི་ལམ་ལ་ཀུན་གཞི་དང་རིག་པ་སྤྲིན་དང་བྲལ་བའི་ནམ་མཁའ་འམ།  སྨག་དང་བྲལ་བའི་ཉི་མ་བཞིན་ཤར་རོ།  སྤྲིན་མེད་མཁའ་ལ་ཉི་མ་ཤར་བ་བཞིན།  མ་བུ་དབྱེར་མེད་ཚུལ་དུ་དབུ་མའི་ལམ་ལ་ཤར་ཞེས་བྱའོ།  ཞེས་པས།  ཀུན་གཞི་དང་རིག་པ་གཉིས་སུ་མེད་པར།  རྩ་དབུ་མའི་ལམ་ལ་སྤྲིན་མེད་མཁའ་ལ་ཉི་མ་ཤར་བ་བཞིན།  ཡེ་ཤེས་ཟང་ཐལ་ཆེན་པོར་ཤར་རོ།  གསུམ་པ་མདོ་བསྡུ་དཀྱུས་གསལ།  ས་མ་ཡ།།  སྒྲོན་མ་གསུམ་པའི་འགྲེལ་པ་རྫོགས་སོ།།  ཏ༽ བཞི་པ་རྒྱང་ཞགས་ཆུའི་སྒྲོན་མ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་ཡེ་ཤེས་རང་ཤར་སྐུ་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  ཀུན་ཏུ་བཟང་པོ་ནི་གོང་དང་འདྲ།  ཡེ་ཤེས་རང་ཤར་སྐུ་ནི།  རང་ཤེས་རིག་གི་རྒྱལ་པོ་སྒྲིབ་གཡོགས་མེད་པར་མངོན་ཏུ་ཤར་བའོ།  ཕྱག་འཚལ་བ་གོང་དང་འདྲའོ།  གཉིས་པ་གཞུང་བཀྲོལ་བ་ལ་གཉིས་ཏེ།  མདོར་བསྟན་རྒྱས་བཤད་དོ།  དང་པོ་ནི།  རིགས་ཀྱི་བུ་རྒྱང་[479]ཞགས་ཆུའི་སྒྲོན་མ།  སྒོ་གང་ལ་ཤར་བ་རིག་པ་གཅེར་མཐོང་གི་གནད་ཅེས་བྱ་བ་ནི།  ཞེས་པས།  དེ་ཡང་རང་རིག་པའི་ཡེ་ཤེས།  ཕྱི་ལྟར་མིག་གི་སྒོ་ལ་གཅེར་མཐོང་དུ་ཤར།  ནད་ལྟར་འོད་ལྔའི་སྦུབས་ལ་ཤར།  གསང་བ་ལྟར་ཀུན་གཞིའི་མཁའ་ལ་ཤར་རོ།  དེ་ལྟར་ཀུན་གཞི་དང་རིག་པ་གདོད་ནས་གནས་པའི་སྙིང་པོ་དེ།  ཞེས་པས།  ཙི་ཏ་གསུམ་གྱི་དབུས་ན་གནས་པའི་སྙིང་པོ་དེ།  དེ་ལྟར་གཞི་རྩི་ཏའི་དབུས་ན་གནས།  ལམ་རྩ་ལ་བྱུང་ནས་སྒོ་ཆུའི་སྒྲོན་མ་ལ་ཤར་ཏེ།  ཞེས་པས་མདོར་བསྟན་པའོ།  གཉིས་པ་རྒྱས་པར་བཤད་པ་ལ་གཉིས་ཏེ།  རྩའི་ཤར་ལུགས་བསྟན་པ་དང་།  ཡེ་ཤེས་ཀྱི་ཤར་ལུགས་བསྟན་པའོ།  དང་པོ་ནི།  དུང་ཁང་ཀླད་པའི་དཀྱིལ་ནས།  དབུ་མ་ལ་ཙང་རི་པུར་ལང་གི་རྩ་ཞེས་བྱ་བ།  ཞེས་པས།  རྩ་དབུ་མ་ལ་ཟེར།  རྩ་བ་གཅིག་ལས་རྩེ་མོ་གཉིས་སུ་གྱེས་ནས།  རྩ་སྒོ་ཟར་མའི་མེ་ཏོག་ཁ་བྱེ་བ་ལྟ་བུར་ཤར་ཏེ།  རིག་པའི་མཐོང་སྒོ་དོད་དོ།  ཞེས་པས།  མིག་ལ་ཀུན་གཞི་རིག་པའི་སྒོ་དོད་པའོ།  མིག་ཆུའི་རང་བཞིན་དུ་བྱུང་པས།  རྒྱང་ཞགས་ཆུའི་སྒྲོན་མ་ཞེས་བྱའོ།  གཉིས་པ་ཡེ་ཤེས་ཀྱི་ཤར་ལུགས་ལ་གཉིས་ཏེ།  གནས་ཡོངས་རྫོགས་སུ་བསྟན་པ་དང་།  གཅེར་མཐོང་[480]དུ་ཤར་བ་བསྟན་པའོ།  དང་པོ་ནི།  མིག་གི་དབང་པོའི་སྒོ་མོ་ལ།  ཀུན་གཞི་དང་རིག་པའི་གནས་ལུགས་དང་།  སྒྲ་འོད་ཟེར་གསུམ་ཡེ་ནས་གནས་པ་བཞིན་དུ།  ལྷག་མ་མེད་པར་ཡོངས་རྫོགས་སུ་ཤར་ཏེ།  ཇི་ལྟར་ཤར་ན།  རྩ་དེ་ཡི་སྦུབས་ནས་འོད་ལྔ་རྨ་བྱའི་མདོངས་ལྟར་ཤར་རོ།  འོད་དེའི་མཐོང་སྒོ་ལ།  མ་ཀུན་གཞི་ནི་ནམ་མཁའ་བཞིན་དུ་ཕྱི་ནང་མེད་པར་ཡེ་ཤེས་སྤྱི་བླུགས་སུ་ཤར་རོ།  རིག་པ་ནི་མཐོང་སྒོ་ལ།  ཉི་མའི་སྙིང་པོ་བཞིན་དུ་རྟོག་མེད་དུ་ཤར་རོ།  བློ་ནི་ཉི་མའི་འོད་ཟེར་བཞིན་དུ་དྲན་རིག་སྣ་ཚོགས་ཡུལ་ལ་སྤྱོད་དོ།  འོད་ནི་རིག་པའི་རང་འོད་དེ།  མཁའ་ལ་གཞའ་འོད་ཀྱི་ཚུལ་དུ་ཤར་རོ།  ཟེར་ནི་རིག་པའི་རང་ཟེར་དེ།  མཐོང་ནས་ཉི་ཟེར་དྲྭ་བའི་ཟེར་དུ་ཤར་རོ།  གཉིས་པ་གཅེར་མཐོང་དུ་ཤར་བ་བསྟན་ཏེ།  དེ་ལྟར་གདོད་ནས་གནས་པའི་སྙིང་པོ་དེ།  ཞེས་པས།  ཀུན་གཞི་དང་རིག་པའི་གནས་ལུགས་ཤར་བར་བསྟན།  བྲི་གང་མེད་པར་སྒྲོན་མའི་སྒོ་ལ།  བློ་ཡིས་བྱས་པ་མ་ཡིན་པར།  མིག་གི་དབང་པོའི་མངོན་གསུམ་དུ་གཅེར་རེ་ཤར་བས།  རིག་པ་གཅེར་མཐོང་གི་གནད་ཅེས་བྱའོ།  ཞེས་པས།  འབྲས་བུ་སྐུ་གསུམ་གྱི་གནས་ལུགས་བྲི་གང་མེད་པར་མིག་གི་སྒོ་མོ་ལ།  བློ་ཡིས་བྱས་པ་མ་ཡིན་པར་མངོན་[481]གསུམ་དུ་གཅེར་རེར་ཤར་བས།  རིག་པ་གཅེར་མཐོང་གི་གནད་ཅེས་བྱའོ།  གསུམ་པ་མདོར་བསྡུ་དཀྱུས་གསལ།  ས་མ་ཡ།།  སྒྲོན་མ་བཞི་པའི་འགྲེལ་བ་རྫོགས་སོ།།ཐ༽ ལྔ་པ་ཞིང་ཁམས་ངོ་སྤྲོད་ཀྱི་སྒྲོན་མ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་རང་རིག་མངོན་དུ་ཤར་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  ཀུན་བཟང་གོང་དང་འདྲ།  རང་རིག་མངོན་དུ་ཤར་བ་ནི།  ཀུན་ཏུ་བཟང་པོའི་ཐུགས་རྗེས་ལམ་པ་རྣམས་ལ་སྐུ་གསུམ་གཅེར་བུར་ཕྱུང་ནས་མངོན་དུ་སྟོན་པའོ།  གཉིས་པ་གཞུང་བཀྲོལ་བ་ལ་གཉིས་ཏེ།  མདོར་བསྟན་རྒྱས་བཤད་དོ།  དང་པོ་ནི།  རིགས་ཀྱི་བུ་ཞིང་ཁམས་ངོ་སྤྲོད་ཀྱི་སྒྲོན་མ།  ལམ་ཇི་ལྟར་ཉམས་སུ་བླང་པ་སྐུ་གསུམ་དམར་ཐག་གཅོད་པའི་གནད་ཅེས་པས།  རང་ཤེས་རིག་གི་རྒྱལ་པོ་བྱང་ཆུབ་སེམས་ལ།  སྐུ་གསུམ་ལྷུན་གྲུབ་རང་ཤར་དུ་གནས་པར་བསྟན་པའོ།  གཉིས་པ་རྒྱས་པར་བཤད་པ་ལ་གཉིས་ཏེ།  སྐུ་གསུམ་ངོ་སྤྲད་པ་དང་།  དམར་ཐག་བཅད་པ་གཉིས་སོ།  དང་པོ་ངོ་སྤྲོད་པ་ནི།  སྐུ་གསུམ་ལ་ངོ་སྤྲད་དེ།  གནས་བོན་ཉིད་ཀྱི་དབྱིངས་ན།  བོན་སྐུ་རང་ཤར་དུ་བཞུགས་ཏེ།  ཇི་ལྟར་བཞུགས་ན།  རིགས་ཀྱི་བུ་གནས་ཀུན་གཞི་[482]བྱང་ཆུབ་ཀྱི་སེམས་ཉིད་ཁྱབ་བདལ་ཆེན་པོ་ཕྱོགས་རིས་མེད་པ་འདི་ནི།  བོན་ཉིད་ཀྱི་དབྱིངས་ཡིན་ལ།  གནས་དེ་ན་རང་རིག་ཀ་དག་ཆེན་པོར་བཞུགས་བ་ནི།  བོན་སྐུ་རང་ལ་ཤར་བ་ཡིན་པས།  བོན་སྐུའི་ཞིང་ཁམས་རང་ལ་བཞུགས་ཏེ།  དུས་གསུམ་གཏན་དུ་འགྲོགས་ཀྱང་ཞལ་མ་འཚོ་ཞེས་བྱའོ།  ཞེས་བྱ་ལ་ངོ་སྤྲོད་དོ།  གནས་འོག་མིན་གྱི་ཞིང་ཁམས་ན།  རྫོགས་སྐུ་རང་ཤར་དུ་བཞུགས་པ་ནི།  རིགས་ཀྱི་བུ་གནས་མཆོང་གུར་སྨུག་པོ་ཤེལ་གྱི་ཁ་བད་ཅན།  སྣང་གསལ་འོད་ཀྱི་གཞལ་ཡས་འདི་ནི།  འོག་མིན་འདའ་བ་མེད་པའི་ཞིང་ཁམས་ཡིན་ལ།  གནས་དེ་ན་རང་རིག་པའི་ཡེ་ཤེས་ལ།  སྒྲ་འོད་ཟེར་གསུམ་ལྷུན་གྱིས་གྲུབ་ནས།  འཁོར་འདས་ཐམས་ཅད་ལྷུན་གྲུབ་དུ་རྫོགས་པ་འདི་ནི།  རྫོགས་སྐུ་རང་ཤར་ཡིན་པས།  རྫོགས་སྐུའི་ཞིང་ཁམས་རང་ལ་གནས་ཏེ།  མ་རྟོགས་འཁྲུལ་པའི་ཞིང་ཁམས་སུ་ཤར་རོ།  ཞེས་པས།  རྫོགས་སྐུ་ལ་ངོ་སྤྲད་དོ།  གནས་ཡི་གེ་འཁོར་ལོ་རྫོགས་པའི་ཞིང་ཁམས་ན།  སྤྲུལ་སྐུ་རང་ཤར་དུ་གནས་པ་ནི།  རིགས་ཀྱི་བུ་གནས་རྩ་གསུམ་འཁོར་ལོ་དྲུག་སྡོང་པོ་དང་ཡལ་ག  ཡན་ལག་ཉིང་ལག་ཏུ་རྫོགས་པ་འདི་ནི།  ཡི་གེ་འཁོར་ལོ་རྫོགས་པའི་ཞིང་ཁམས་ཡིན།  གནས་དེ་ན་རང་རིག་པའི་ཡེ་ཤེས་[483]ལ།  རྩལ་ཚོགས་དྲུག་ཡུལ་དྲུག་ཏུ་ཤར་ནས།  ལུས་ངག་ཡིད་གསུམ་གྱི་བྱ་བ་སྣ་ཚོགས་སུ་བྱེད་པ་འདི་ནི།  སྤྲུལ་སྐུ་རང་ཤར་ཡིན་པས།  སྤྲུལ་སྐུའི་ཞིང་ཁམས་རང་ལ་གནས་ཏེ།  མ་རྟོགས་ན་རིས་དྲུག་གི་སྣང་བ་ཤར་རོ།  ཞེས་པས།  སྤྲུལ་སྐུ་ལ་ངོ་སྤྲད་དོ།  དེ་ལྟར་གནས་གསུམ་ན་སྐུ་གསུམ་ལྷུན་གྲུབ་དུ་བཞུགས་པ་དེ།  གཞན་ན་ཡོད་པ་མ་ཡིན་ཏེ།  རང་ལ་རང་ཤར་དུ་གནས་སོ།  གཉིས་པ་སྐུ་གསུམ་ལ་དམར་ཐག་བཅད་པ་ལ་གཉིས་ཏེ།  ངོ་བོ་ཉིད་ཀྱི་རིག་པ་ངོ་སྤྲད་ལ།  བོན་སྐུ་ལ་དམར་ཐག་བཅད་པ་དང་།  ལྷག་མཐོང་གི་རིག་པ་ངོ་སྤྲད་ལ།  གཟུགས་སྐུ་ལ་དམར་ཐག་བཅད་པའོ།  དང་པོ་ལ་གཉིས་ཏེ།  ངོ་སྤྲད་པ་དང་དམར་ཐག་བཅད་པ་གཉིས་སོ།  དང་པོ་ངོ་སྤྲད་པ་ལ་གསུམ་སྟེ།  གནས་པ་གཞིའི་སྒྲོན་མས་གཞི་ངོས་བཟུང་།  མཚོན་བྱེད་དཔེའི་སྒྲོན་མས་དཔེ་ཡིས་དོན་མཚོན།  ཡེ་ཤེས་རྟགས་ཀྱི་སྒྲོན་མས་རྟགས་ཐོག་ཏུ་ངོ་སྤྲད་དོ།  དང་པོ་ནི།  རིགས་ཀྱི་བུ་གཞི་ངོས་བཟུང་པ་ནི།  ཞེས་པས།  གཞི་ངོས་བཟུང་སྟེ།  ཇི་ལྟར་བཟུང་ན།།  ད༽ སྒྲོན་མ་རང་སར་བཞག་ནས།  ཞེས་པས།  ལུས་མཉམ་བཞག་ཕྱག་རྒྱ་བཅའ།  མིག་མི་བཙུམ་ཡུལ་ཧར་རེ་བཞག  ཤེས་པ་ཡུལ་ལ་མ་[484]བརྟག་རང་སར་བཞག་པའི་ཚེ།  ཞེས་པས།  སེམས་ཀྱི་བཞག་ཐབས་བསྟན།  ཤེས་པས་ཡུལ་ལ་མ་དཔྱད།  ཡུལ་གྱིས་ཤེས་པ་ལ་མ་གོས་པར་གནས་སོ།  ཞེས་པས།  དེ་ལྟར་བཞགས་པས་གནས་ལུགས་གཉིས་མེད་དུ་གནས་སོ།  འོ་ན་ཀུན་གཞི་ཇི་ལྟར་གསལ་ན།  ཀུན་གཞི་སྟོང་གསལ་སྒྲིབ་གཡོགས་མེད་པར་ས་ལེར་གསལ་བ་ལ།  ཡུལ་གྱི་སྣང་བ་རྣམས།  མེ་ལོང་ལ་གཟུགས་བརྙན་ཤར་བ་བཞིན།  ས་ལེར་གསལ་པ་དེའོ།  ཞེས་པས།  ཀུན་གཞི་མིག་གི་སྒོ་ལ་མཐོང་བ་མ་འགགས་པར་ཟང་ངེ་ཐལ་ལེ་བ་འདི།  ཡེ་ཤེས་བོན་ཉིད་སེམས་ཉིད་ཀྱི་དབྱིངས་ཞེས་བྱའོ།  དེའི་ཕྱི་རོལ་དུ་ཡུལ་གྱི་སྣང་བ་རྣམས་སྒྲིབ་མེད་དུ་གསལ་ཏེ།  དཔེར་ན་མེ་ལོང་གི་གཟུགས་བརྙན་ལྟ་བུའོ།  འོ་ན་རིག་པ་ཇི་ལྟར་གནས་ན།  རིག་པ་དེའི་ཚེ་དྲན་མེད་དུ་ཧད་དེ་གཏན་མེད་དུ་ཕྱོད་དེ།  འཛིན་མེད་དུ་ཕྱལ་ལེ་རྟོག་མེད་དུ་རྗེན་ནེ་གནས་པ་ལ་ཡུལ་གྱི་སྣང་བ་རྣམས།  ཤེལ་སྒོང་ལ་གཟུགས་བརྙན་ཤར་བ་བཞིན།  ཧྲིག་གེར་ཤར་བ་དེའོ།  ཞེས་པས་སྟོན་ཏེ།  འོ་ན་ཇི་ལྟར་ཤར་ན།  བློ་ནི་དྲན་རིག་སྣ་ཚོགས་ཡུལ་ལ་སོ་སོར་འབྱེད་ཅིང་དཔྱོད་པ་དེའོ།  ཞེས་པས།  ཀུན་གཞི་དང་རིག་པ་གཉིས་སུ་མེད་པའི་རྩལ་ལས།  བློ་དྲན་རིག་སྣ་ཚོགས་ཤར་ནས་[485]ཡུལ་ལྔ་ལ་སོ་སོར་གཅོད་དེ།  དེ་ལྟར་སྟོང་གསལ་སྒྲིབ་གཡོགས་མེད་པའི་ཤེས་པ་ལ།  ཕྱི་རོལ་ཡུལ་སྣང་ཝལ་ལེ་ཁྱུག་གེར་ཤར་བ་འདི།  ཤེས་རིག་གི་རྒྱལ་པོ་ཀུན་གཞི་ཡིན་པས།  ངོ་བོ་ཤེས་པར་བྱའོ།  འདི་ལ་ཐེ་ཚོམ་གསལ་བ་ནི།  ཀུན་གཞི་ཕྱི་རོལ་དུ་ཡུལ་ལྔ་ཝལ་ལེ་ཁྱུག་གེར་ཤར་བ་འདི།  བློ་ཆུང་པ་འགས་འདི་ཀུན་གཞི་ལ་ཤར་བ་མ་ཡིན།  ཆུ་བུར་གྱི་མིག་དང་དབང་རྟེན་ལྔ་ལ་ཤར་བ་ཡིན་སྙམ་ན།  དབང་པོ་ལྔའམ་ཆུ་བུར་ཀྱི་མིག་ནི།  ཀུན་གཞི་ལ་ཡུལ་ལྔ་ཤར་བའི་སྒོ་ཙམ་ཡིན་ནོ།  དཔེར་ན་ཡུལ་ལྔ་ནི་ཀུན་གཞི་ལ་སྒྲིབ་པ་མེད་པར་འཆར་བ་ཡིན་ནོ།  འདི་ལ་ཆུ་དང་ཆུ་ཟླའི་དཔེ་དང་།  རྨི་ལམ་གྱི་དཔེ་བར་དོའི་དཔེ་ཡིས་མཚོན་ནས་ཐེ་ཚོམ་གསལ་བ་གསུམ་མཆིས་ཏེ་ཞལ་ལས་ཤེས་སོ།།  ན༽ གཉིས་པ་མཚོན་བྱེད་དཔེ་ཡིས་སྒྲོན་མ་ནི་དཔེ་དྲུག་གིས་ཤེས་རིག་གི་རྒྱལ་པོ་གཅིག་མཚོན་ཏེ།  དཀྱུས་ན་གསལ་ལོ།།  པ༽ གསུམ་པ་རྟགས་ཐོག་དུ་ངོ་སྤྲད་པ་ནི།  དཔེར་ན་ཁང་པར་མེ་བཏང་ན།  སྐར་ཁུང་དུ་འོད་འོང་པ་དང་འདྲ་སྟེ།  འོ་སྐོལ་གྱི་རྒྱུད་ལ་ཀུན་གཞི་རང་གསལ་དུ་ཤར་བའི་རྟགས་སུ།  མིག་གི་སྒོ་མོ་ལ་ཤེས་པ་གསལ་ལ་རྟོག་པ་མེད་པར་ཤར་རོ།  དཔེར་ན་སྐར་ཁུང་ནས་མེ་འོད་དམར་[486]ལམ་ལམ་བྱེད་པ་དེ།  ཁང་པའི་ནང་ན་མེ་ཡོད་པའི་རྟགས་ཡིན།  དེ་བཞིན་དུ་མིག་གི་སྒོ་མོ་ལ་ཤེས་པ་རྟོག་པ་མེད་པར་ཤར་བ་འདི།  ཀུན་གཞི་རང་གསལ་དུ་ཤར་བའི་རྟགས་ཡིན།  དེས་ན་མིག་གི་སྒོ་མོ་ལ་ཤེས་པ་གསལ་ལ་རྟོག་པ་མེད་པར་ཤར་བ་དེའི་སྟེང་དུ་ཀུན་གཞི་དང་རང་རིག་པའི་གནས་ལུགས་ངོ་སྤྲད་དོ།  ངོ་སྤྲོད་ལུགས་ནི་མར་མེ་དང་འདྲ་སྟེ།  སྣང་བ་ཡུལ་གྱི་སྨག་སྒྲིབ་དང་བྲལ།  རྣམ་རྟོག་བློའི་སྨག་སྒྲིབ་དང་བྲལ།  སྒྱུ་མ་ལུས་ཀྱི་སྨག་སྒྲིབ་དང་བྲལ་ཏེ།  ཡེ་ཤེས་རང་གསལ་དུ་ཏལ་ལེ།  པདྨ་དང་འདྲ་སྟེ།  དྲི་མ་གསུམ་གྱི་སྦུབས་ནས་ཐོན་ཏེ།  ཀ་དག་དུ་རྗེན་ནེ།  ཉི་མ་དང་འདྲ་སྟེ།  འོད་གསལ་ཆེན་པོར་ལྷག་གེར།  མེ་ལོང་དང་འདྲ་སྟེ།  སྒྲིབ་གཡོགས་གསུམ་དང་བྲལ་ནས།  སྒྲིབ་མེད་དུ་ས་ལེར་ཤེལ་སྒོང་དང་འདྲ་སྟེ།  ཡེ་ཤེས་ཟང་ཐལ་དུ་རྗེན་ནེ།  ནམ་མཁའ་དང་འདྲ་སྟེ།  ཕྱི་ནང་མེད་པར་ཡེ་ཤེས་སྤྱི་ལུགས་སུ་ཤར་རོ།།  ཕ༽ རིག་པའི་དོན་ལ་ངོ་སྤྲད་པ་ནི།  ཀུན་གཞི་ཇི་ལྟར་གནས་པ་བཞིན།  རིག་པ་ཡང་དེ་ལྟར་གནས་སོ།  ཞེས་པས།  ཀུན་གཞི་དང་རིག་པ་དེ་གཉིས་སྟོང་ཆ་ནས་ཀུན་གཞི།  གསལ་ཆ་ནས་རིག་པ་ཞེས་བྱའོ།  དོན་ལ་ཐ་དད་མེད།  ཐིག་ལེ་ཉག་གཅིག་ཏུ་གནས་[487]སོ།  གཉིས་པ་དམར་ཐག་བཅད་པ་ལ་གཉིས་ཏེ།  དམར་ཐག་བཅད་པ་དངོས་སུ་བསྟན་པ་དང་།  དམར་ཐག་བཅད་པའི་འབྲས་བུ་བསྟན་པའོ།  དང་པོ་ལ་གཉིས་ཏེ།  སྒོམ་པས་དམར་ཐག་བཅད་པ་དང་།  ལྟ་བས་དམར་ཐག་བཅད་པའོ།  དང་པོ་ནི།  དེའི་དོན་ལ་དམར་ཐག་བཅད་པ་ནི།  རྣམ་རྟོག་གཡང་ལུགས་མ་སྐོན་ཡེ་ཤེས་གཅེར་བུར་ཞོག  ཞེ་འདོད་བློ་ཡིས་མ་བསླད་རིག་པ་རྗེན་བར་ཞོག  སེམས་ལ་བཅས་བཅོས་མ་བྱེད་མ་བཅོས་སོ་མར་ཞོག  དྲན་རྟོག་རྗེས་མེད་ཡིན་གྱི་རྗེས་འཛིན་མེད་པར་ཞོག  སེམས་ལ་གྱ་གྱུ་མ་མང་མཉམ་པ་ཆེན་པོར་ཞོག  རིག་པའི་ཆུ་རྒྱུ་ན་མ་བཅད་གཉུག་མའི་ངང་ཐག་སྲིངས།  ཞེས་པས།  བྱང་ཆུབ་སེམས་ཀློང་དུ་མ་གྱུར་བར་དུ་སེམས་མཉམ་པ་ཆེན་པོར་བཞག་ལ།  ངང་ལ་ངང་གིས་རྒྱུན་མི་བཅད་པར་ཉམས་སུ་བླང་ངོ་།  གཉིས་པ་ལྟ་བས་དམར་ཐག་བཅད་པ་ནི།  ཕྱི་ནང་སྣོད་བཅུད་འཁོར་དང་མྱང་འདས་རྣམས།  ཐམས་ཅད་རྫུན་ཡིན་རྫུན་ཕུགས་སེམས་ལ་ཐུག  ཅེས་པས།  ཕྱི་ནང་སྣོད་བཅུད་འཁོར་འདས་ཐམས་ཅད་བྱང་ཆུབ་སེམས་ལས་བྱུང་།  སེམས་སུ་གནས་སེམས་ཀྱི་ཆོ་འཕྲུལ་ཐམས་ཅད་རྫུན་པས།  སྒྱུ་མ་ལྟ་བུར་ཤར་ཅིང་།  ཐམས་ཅད་ཀྱི་རྫུན་ཕུགས་[488]སེམས་ལ་ཐུག་པའོ།  བྱང་ཆུབ་སེམས་སུ་མ་ལུས་དམར་ཐག་བཅད།  ཅེས་པས།    ཅི་སྣང་ཐམས་ཅད་བྱང་ཆུབ་ཀྱི་སེམས་ཡིན་པར།  དམར་ཐག་བཅད་དོ།  གཉིས་པ་དམར་ཐག་བཅད་པའི་འབྲས་བུ་ནི།  དེ་ལྟར་བྱང་ཆུབ་སེམས་ཀྱི་གནས་ལུགས་ངོ་ཤེས་ཡིད་ཆེས།  ཐག་ཆོད་གདེང་དང་ལྡན་ན།  འཁྲུལ་པས་མི་བསླུ་ད་ལྟ་མངོན་སངས་རྒྱས།  ཞེས་པས།  འཁོར་བའི་གནས་སུ་འཁྲུལ་མི་སྲིད།  ཕུང་པོ་མ་བོར་བར་སངས་རྒྱས་ཀྱི་དགོངས་པ་མངོན་དུ་གྱུར་ཏེ།  སྒྱུ་མའི་ལུས་ལ་སངས་རྒྱས་ཀྱི་དགོངས་པ་ཅན་ཞེས་བྱའོ།  གཉིས་པ་ལྷག་མཐོང་གི་རིག་པ་ངོ་སྤྲད་ནས།།  བ༽ གཟུགས་སྐུ་ལ་དམར་ཐག་བཅད་པ་ལ་གསུམ་སྟེ།  སྣང་བ་ཆེན་པོ་གསུམ་ལ་ངོ་སྤྲད་པ་དང་།  གཟུགས་སྐུ་ལ་དམར་ཐག་བཅད་པ་དང་།  གསང་བའི་མན་ངག་བསྟན་པའོ།  དང་པོ་ལག་གཉིས་ཏེ།  ལུས་ཀྱི་གནད་བསྟན་པ་དང་།  ངོ་སྤྲོད་དངོས་སུ་བསྟན་པའོ།  དང་པོ་ནི་དཔེར་ན།  སེམས་ཅན་གྱི་ལུས་ལ་ཁྲག་གིས་ཁྱབ་པར་ཡོད་ཀྱང་།  མཚོན་མ་རྒྱབ་ཀྱི་བར་དུ་ཕྱི་རུ་མི་འབྱུང་།  མཚོན་རྒྱབ་ན་ཕྱི་རོལ་དུ་ལྷག་གིས་འབྱུང་ངོ་།  དེ་བཞིན་དུ་གང་ཟག་གི་རྒྱུད་ལ་སྐུ་གསུམ་གྱི་དཀྱིལ་འཁོར་ལྷུན་གྲུབ་དུ་གནས་ཀྱང་།  ལུས་གནད་དུ་མ་གཟིར་གྱི་བར་[489]དུ་ཕྱི་རོལ་དུ་མི་འཆར།  ལུས་གནད་དུ་གཟིར་ན་ཕྱི་རོལ་དུ་ལྷག་གིས་འཆར་རོ།  དེ་ལ་ལུས་ཀྱི་གནད་ནི།  རྒྱ་མཚོ་ཆེན་པོ་གྱེན་དུ་སྐྱོད།  ལྕགས་རི་མུན་པའི་ཀློང་དུ་གཏད།  ཅེས་པས།  རྒྱ་མཚོ་མིག་ཡིན།  གྱེན་དུ་སྐྱོད་པ་ནམ་མཁའ་ལྟ།  ལྕགས་རི་ནི་སྨིན་མཚམས་ཡིན།  དེར་གཏད་ལ་བལྟའོ།  དེ་ཡང་ལུས་མཉམ་པའི་ཕྱག་རྒྱ་བཅས་ནས།  མ་ཡོ་མ་འཆུས་པར་བྱས་ཏེ་བལྟའོ།  མིག་མ་གོམས་ཀྱི་བར་དུ་ཐུན་ཆུང་ལ་གྲངས་མར་བར་བྱས་ཏེ་ཚོད་བཟུང་ངོ་།  མིག་གོམས་ནས་ཉིན་མཚན་མེད་པར་བལྟའོ།  གཉིས་པ་ངོ་སྤྲོད་དངོས་སུ་བསྟན་པ་ནི།  སྣང་བ་འོད་ལྡན་མཐོང་རུམ་དུ།  སྒྱུ་འཕྲུལ་ཟེར་གྱི་དྲྭ་བ་མཐོང་།  ཞེས་པས།  ཕྱི་རོལ་ནམ་མཁའི་མཐོངས་སུ་ཟེར་མཐོང་སྟེ།  བ་ག་རའི་ཐག་པ་གཟིངས་པའམ།  དངུལ་དཀར་གྱི་སྐུད་པའམ།  ཤེལ་དཀར་གྱི་ཉག་ཐག་ལྟ་བུ་ལ།  ཐིག་ལེ་མུ་ཏིག་གི་འཕྲེང་བ་ལྟ་བུ་ཡོད་པ་མཐོང་ངོ་།  གཞན་ཡང་ཤིང་ལོ་ལྟ་བུ་པ་ཏྲ་ལྟ་བུ།  དྲྭ་བ་ལྟ་བུ།  དར་སྤར་མ་ལྟ་བུ་ལས་སོགས།  གཟུགས་བརྙན་སྣ་ཚོགས་མཐོང་ངོ་།  མུན་པ་ཟེར་ལྡན་སྨག་རུམ་དུ།  སྣང་གསལ་འོད་ཀྱི་གཞལ་ཡས་མཐོང་།  ཞེས་པས།  སྨག་གི་ནང་དུ་འོད་མཐོང་སྟེ།  དེ་ལ་ཡུན་རིང་དུ་ལྟ་ཞིང་[490]གོམས་ན།  འོད་དཀར་དམར་ལྗང་སྔོ་མཐིང་ཁ་སེར་པོ་ལས་སོགས་སྣ་ཚོགས་འཆར་རོ།  དུང་མཚོ་འཁྱིལ་པའི་ལྟེ་བ་ལ།  སྟོང་པ་ཀློང་གི་སྒྲ་སྒོ་ཤར།  ཟླ་གམ་སྒྲའི་གསང་སྦུབས་ནས།  རང་འབྱུང་སྒྲའི་ང་རོ་གྲག  རྒྱུན་ཆད་མེད་པར་འུར་རུ་རུ།  ཞེས་པས།  སྒྲ་ལ་ངོ་སྤྲད་པ་སྟེ།  དུང་མཚོ་ནི་ཀླད་པ་ཡིན།  ཀླད་པའི་དཀྱིལ་ནས་བོན་ཉིད་སྟོང་པའི་སྒྲ་སྒོ་ཤར་ཏེ།  རྩ་བ་གཅིག་ལ་རྩེ་མོ་གཉིས་སུ་གྱེས་ནས།  རྣ་བའི་དབང་པོའི་སྒོ་དོད་དོ།  ཟླ་གམ་ནི་རྣ་བ་སྟེ།  རྣ་བའི་གསང་སྦུབས་འཛུབ་གུའམ།  ལག་མཐིལ་གྱིས་གཏེམས་ན།  ཀླད་པའི་དཀྱིལ་ན།  བོན་ཉིད་སྟོང་པའི་རང་སྒྲ་འབྲུག་སྒྲའི་ཚུལ་དུ་རྒྱན་ཆད་མེད་པར་གྲག་གོ།  སྣང་བ་དེ་གསུམ་ལ་ལྷག་མཐོང་གི་རིག་པ་ཞེས་བྱ་སྟེ།  གཟུགས་སྐུ་རྣམ་གཉིས་དེ་ལ་ཤར་བའོ།  གཉིས་པ་གཟུགས་སྐུ་ལ་དམར་ཐག་བཅད་པ་གཉིས་ཏེ།  དམར་ཐག་བཅད་ལུགས་སྤྱིར་བསྟན་པ་དང་།  བྱེ་བྲག་ཏུ་བསྟན་པའོ།  དང་པོ་ལ་གཉིས་ཏེ།  སྣང་བ་གསུམ་སེམས་སུ་གོམས་པར་བྱ་བའི་ཚུལ་དང་།  སེམས་ལ་སྐུ་གསུམ་གྱི་དཀྱིལ་འཁོར་ཤར་ཚུལ་བསྟན་པའོ།  དང་པོ་ནི་འགྱུ་བའི་ཡིད་ནི་སྒྲ་ལ་བཏུལ།  དྲན་པའི་སེམས་ནི་འོད་ལ་བཟུང་།  རིག་པའི་རྩལ་གསུམ་ཟེར་ལ་སྦྱང་།  ཞེས་པས།  [491]ལམ་པའི་གང་ཟག་གིས་རྟག་ཏུ་སྣང་བ་གསུམ་ལ་གོམས་པར་བྱས་ཏེ།  སྒྲ་སེམས་ཀྱི་རང་སྒྲ།  འོད་སེམས་ཀྱི་རང་འོད།  ཟེར་སེམས་ཀྱི་རང་ཟེར་དུ་གོམས་པར་བྱའོ།  གཉིས་པ་སྐུ་གསུམ་དཀྱིལ་འཁོར་གྱི་ཤར་ཚུལ་ནི།  རྩལ་གསུམ་ཟེར་ལ་སྦྱང་པ་ཡིས།  སྐུ་གསུམ་དཀྱིལ་འཁོར་རང་ལ་འཆར།  ཞེས་པས།  སྒྲ་འོད་ཟེར་གསུམ་ལ་རྩལ་སྦྱང་པས།  སྐུ་གསུམ་དཀྱིལ་འཁོར་རང་ལ་རང་འཆར་རོ།  སེམས་ཉིད་སྟོང་ཞིང་བདག་མེད་ལས།  སྟོང་པའི་ཆོ་འཕྲུལ་སྣང་བ་འཆར་ཞེས་པས།  སེམས་ཉིད་སྟོང་པ་ལ་དབྱིབས་དང་ཁ་དོག་མ་གྲུབ་ཀྱང་།  སྟོང་པའི་ཆོ་འཕྲུལ་མ་འགག་སྟེ།  འོད་ལྔའི་སྣང་བ་འཆར་རོ།  རང་རིག་པའི་ཡེ་ཤེས་ལ་གཟུགས་མེད་དེ།  ལྷག་མཐོང་གཟུགས་སྐུ་རིག་པའི་རྩལ།  ཞེས་པས།  རིག་པའི་ཡེ་ཤེས་ལ་གཟུགས་སྐུ་མ་གྲུབ་ཀྱང་།  མ་འགག་པའི་རྩལ་དུ་ལྷག་མཐོང་གི་གཟུགས་སུ་སྣ་ཚོགས་འཆར་རོ།  ཇི་ལྟར་འཆར་ན།  མཁའ་ལ་གཞའ་ཚོན་ཤར་བ་འདྲ་ཞེས་པས།  འོད་ལྔ་ནི་ནམ་མཁའ་ལ་གཞའ་ཚོན་ཤར་བ་བཞིན་ནོ།  ཟ་འོག་སྣམ་བུ་ཁ་ཕྱེ་འདྲ།  ཞེས་པས།  ཟེར་ནི་ཟ་འོག་སྣམ་བུ་ཁ་ཕྱེ་བ་ལྟར་སྣ་ཚོགས་ཅིར་ཡང་འཆར་རོ།  མེ་ལོང་གཟུགས་བརྙན་ཤར་བ་འདྲ།  [492]ཅེས་པས།  སྐུ་ནི་མེ་ལོང་ལ་གཟུགས་བརྙན་ཤར་བ་ལྟར་སྣ་ཚོགས་དུ་མ་འཆར་རོ།  གཉིས་པ་དམར་ཐག་བཅད་ལུགས་བྱེ་བྲག་ཏུ་བསྟན་པ་ལ་གསུམ་སྟེ།  སྣང་བ་གསུམ་ལ་རྩལ་སྦྱང་པ་བསྟན་པ་དང་།  གོམས་པའི་ཁྱད་པར་བསྟན་པ་དང་།  དམར་ཐག་བཅད་པའི་འབྲས་བུ་བསྟན་པའོ།  དང་པོ་རྩལ་གྱི་སྦྱང་ཐབས་བསྟན་པ་ནི།  འགྱུ་བ་གསེར་གྱི་ཉ་མོ་དེ།  མུན་ཁང་འོད་ཀྱི་རྒྱ་ལ་བཟུང་།  ཞེས་པས།  ཟེར་ཀུན་ཏུ་འགྱུ་སྟེ།  མིག་གཏད་མི་ཚུགས་པ་དེ།  སྨིན་མའི་ནང་དུ་གཏད་པས་མི་འགྱུར་བར་གནས་སོ།  ཀུན་གསལ་རིག་པའི་མེ་ལོང་དེ།  སྣང་གསལ་ནམ་མཁའི་མཐོངས་སུ་བསྟན།  ཞེས་པས།  མིག་གི་རྒྱ་མཚོ་ནམ་མཁའི་མཐོངས་སུ་བསྟན་པས།  སྣང་བ་ཕྱི་རོལ་དུ་འཆར་རོ།  དྲན་རིག་སེམས་ཀྱི་མདུང་མོ་དེ།  སྣང་བ་འོད་ཀྱི་ཕུབ་ལ་གཏད།  ཅེས་པས།  མིག་གང་དུ་གཏད་པ་དེ་ལ་རིག་པ་མདུང་ཚུགས་སུ་གཏད་དོ།  གཉིས་པ་གོམས་པའི་ཁྱད་པར་ནི།  དེ་ཚེ་གཟུགས་སྐུའི་ས་བོན་མཐོང་།  ཞེས་པས།  དེ་ལྟར་སྣང་བ་ཚད་དུ་མ་ཕྱིན་གྱི་བར་དུ།  ཆུ་བོའི་རྒྱུན་བཞིན་ཡེངས་མེད་དུ་ཉམས་སུ་བླངས་པས།  གཟུགས་སྐུའི་འཆར་གཞི་ཐིག་ལེ་མཐོང་སྟེ།  མཁའ་ལ་སྐར་ཚོགས་ཤར་བ་འདྲ།  ཞེས་པས།  [493]ཤེལ་གྱི་མདོག་ལྟ་བུ་གྲངས་མེད་པ།  ནམ་མཁའ་ལ་སྐར་ཚོགས་ཤར་བ་བཞིན་མཐོང་ངོ་།  ཐིག་ལེ་རེ་རེ་ལ་ཡང་ལྔ་ལྔ་རྩེགས་པའི་ཚུལ་དུ་སྣང་ངོ་།  དེ་ནས་ཉི་མའི་ཟེར་ལ་གཞུར་ལྟས་པས།  འོད་ལྔ་ཐིག་ལེ་གྲངས་མེད་པ་མཐོང་ངོ་།  དེ་ལ་གོམས་ཤིང་འདྲིས་པ་ཡིས།  གོམས་པའི་ཁྱད་པར་རྣམ་ལྔ་འབྱུང་།  ཞེས་པས།  དེ་ལ་རྟག་ཏུ་གོམས་ཤིང་འདྲིས་པར་བྱས་པས།  གོམས་པའི་ཁྱད་པར་ལྔ་བྱུང་སྟེ།  དང་པོ་སྣང་བ་འཕེལ་བར་འགྱུར།  ཞེས་པས།  ཐིག་ལེ་དེ་རྣམས་དངུལ་ཆུ་འཐོར་འདིལ་བཞིན་དུ།  གཉིས་འབྲེལ་དང་གསུམ་འབྲེལ་ལས་སོགས་མཐོང་ངོ་།  དེ་ནས་སྣང་བ་མཆེད་པར་འགྱུར།  ཞེས་པས།  ཐིག་ལེ་དེ་རྣམས་རྒྱ་ཆེ་བ་ནི་ནམ་མཁའ་ལ་ཉི་མ་ལྷག་ཤར་ལྟར་རོ།  རིག་པ་འོད་ཀྱི་འཁོར་ལོ་མཐོང་།  ཞེས་པས།  རྨ་བྱའི་མདོངས་ལྟ་བུ་མཐོང་ངོ་།  ཐིག་ལེ་འོད་ཀྱི་གུར་ཁང་མཐོང་།  ཞེས་པས།  མིག་གི་སྒོ་མོ་ལ་འོད་ཀྱི་ཕུབ་རྩེགས་པ་ལྟ་བུ་མཐོང་ངོ་།  དེ་ནས་སྣང་བ་རྒྱས་པར་འགྱུར།  རིགས་ལྔ་རྫོགས་སྐུའི་དཀྱིལ་འཁོར་མཐོང་།  ཞེས་པས།  ཐིག་ལེ་གྲངས་མེད་པ་དེ་ལ་རེ་རེ་ལ་ཡང་ལྔ་ལྔ་གྱེས་སྟེ།  ཚུལ་བུ་དང་གྲལ་ཐབ་ཀྱི་ཚུལ་དུ་སྣང་ངོ་།  དེ་ནས་སྣང་བ་རྫོགས་པར་འགྱུར།  [494]ཞེས་པས།  ཐིག་ལེ་དེ་རྣམས་རེ་རེ་ལ་ཡང་ལྔ་ལྔར་གྱེས་ཏེ་དཀྱིལ་ན་སྐུ་ལྔ་ལྔར་འཆར་རོ།  རིག་པའི་སྙིང་པོ་ཐུགས་རྗེའི་ཉག་ཐག་ལས།  ཐིག་ལེ་མུ་ཏིག་གི་འཕྲེང་བ་ལྟར་གནས་པ།  དེ་རྣམས་ཀྱི་ནང་ན་ཡང་སུ་རེ་རེར་འཆར་རོ།  ལྷུན་གྲུབ་ཕྱག་རྒྱའི་དཀྱིལ་འཁོར་ཞེས་བྱའོ།  སྣང་བ་འོད་ཀྱི་ཞིང་ཁམས་མཐོང་།  ཞེས་པས།  འོད་ལྔ་སྣང་བ་ཉིན་མཚན་མེད་པར་མཐོང་ངོ་།  ཆོ་འཕྲུལ་གཡོ་འགུལ་མེད་པར་མཐོང་།  ཞེས་པས།  རིག་པའི་སྙིང་པོ་ཐུགས་རྗེའི་ཉག་ཐག་དེ།  འགུལ་བ་དང་འཁྲིག་པ་མེད་པར་ཙེན་ནེར་གནས་སོ།  དེ་ནས་མཐར་ཐུག་སྣང་བ་འཆར།  ཞེས་པས།  དེ་ནས་མཐར་ཐུག་གི་སྣང་བ་འཆར་ཏེ།  ཇི་ལྟར་འཆར་ན།  འོད་ནི་རིག་པའི་རང་འོད་དེ།  སྟོང་པའི་སྣང་བ་གཞའ་འོད་ཚུལ།  སྒྲ་ནི་རིག་པའི་རང་སྒྲ་སྟེ།  སྟོང་པའི་སྒྲ་བརྙན་བྲག་ཆའི་ཚུལ།  ཟེར་ནི་རིག་པའི་རང་ཟེར་ཏེ།  སྟོང་པའི་ཆོ་འཕྲུལ་གཟུགས་བརྙན་ཚུལ།  སྐུ་ནི་རིག་པའི་རང་གཟུགས་ཏེ།  སྟོང་པའི་གཟུགས་བརྙན་ཆུ་ཟླའི་ཚུལ།  སྣང་བའི་རྫུན་ཕུགས་སེམས་སུ་ཟད།  གཟུགས་སྐུའི་དམར་ཐག་སེམས་སུ་བཅད།  ཅེས་པས།  སྒྲ་འོད་ཟེར་གསུམ་སྐུ་དང་གཟུགས་བརྙན་ལས་སོགས་པ།  སྣང་བ་དེ་རྣམས་ཀྱི་རྫུན་ཕུགས་སེམས་སུ་ཟད་པས།  [495]ཐམས་ཅད་བྱང་ཆུབ་ཀྱི་སེམས་སུ་དམར་ཐག་ཆོད་པའོ།  གསུམ་པ་དམར་ཐག་ཆོད་པའི་འབྲས་བུ་བསྟན་པ་ནི།  འཁྲུལ་པའི་ཕུགས་ཆོད་འཁྲུལ་མི་སྲིད།  སྐུ་གསུམ་ད་ལྟ་མངོན་དུ་གྱུར།  ཞེས་པས།  འཁྲུལ་རྐྱེན་སྒྲ་འོད་ཟེར་གསུམ་ཡིན་ཏེ།  དེ་གསུམ་སེམས་སུ་དམར་ཐག་ཆོད་པས།  ད་འཁོར་བའི་གནས་སུ་འཁྲུལ་མི་སྲིད་དེ།  དཔེར་ན་སྒྱུ་མ་ལ་སྒྱུ་མར་ཤེས་ན།  སྒྱུ་མས་སླུ་མི་སྲིད་པའམ།  གཞའ་ཚོན་ལ་རང་བཞིན་མེད་པར་ཤེས་ན།  གཞའ་ཚོན་གྱི་རྗེས་མི་འདེད་པའམ།  རང་གཟུགས་ལ་རང་གཟུགས་སུ་ཤེས་ན།  གཞན་གཟུགས་སུ་མི་འཛིན་པ་བཞིན་ནོ།  དེ་ལྟར་ཐག་ཆོད་པས།  ཕུང་པོ་མ་བོར་བར་སྐུ་གསུམ་ད་ལྟ་ནས་མངོན་དུ་གྱུར་པའོ།  གསུམ་པ་གསང་བའི་མན་ངག་བསྟན་པ་ནི།  རྒྱུ་འབྲས་ལས་དབང་རྫུན་པོ་ཆེ།  འདི་ནི་སངས་རྒྱས་བཙན་ཐབས་ཡིན།  ཞེས་པས།  གོང་དུ་བསྟན་པའི་གདམས་པ་དེ་རྣམས།  རྟོགས་ན་ལས་རྒྱུ་འབྲས་ཐམས་ཅད་ཕྱག་མས་གཏབ་ནས།  སྐད་ཅིག་གཅིག་གིས་རྫོགས་སངས་རྒྱས་པའོ།  མཐར་ཐུག་དོན་གྱི་གདམས་པ་འདི།  སྦྱངས་བ་ཅན་གྱི་སྨན་ཡིན་ཏེ།  རྨོངས་པ་འགའི་དུག་ཏུ་འགྱུར།  ཞེས་པས།  གདམས་པ་འདི་སྐལ་པ་ཅན་གྱི་རྩི་ཡིན་ཏེ།  [496]སྐལ་མེད་ཀྱི་དུག་ཏུ་འགྱུར་རོ།  ཀུན་ལ་མི་བསྟན་གསང་ཞིང་སྦ།  སེང་གེ་དཀར་མོའི་འོ་མ་འདི།  ལས་སྐལ་ཅན་གྱི་སྣོད་དུ་བླུག  ཅེས་པས།  དེའི་ཕྱིར་གདམས་པ་འདི།  དབང་པོ་ཡང་རབ་མ་ཡིན་པ།  ཕལ་གྱི་ཐུན་མོང་མ་ཡིན་ཏེ།  དཔེར་ན་སེང་གེའི་འོ་མ་དང་འདྲ་སྟེ།  སྣོད་ཕལ་གྱིས་མི་ཐུབ་བོ།  སྣོད་དང་མི་ལྡན་སྐལ་མེད་ལ།  ཆུ་སྲིན་གྲེ་བའི་ནོར་བུ་ལྟར།  བསྐལ་པ་སྟོང་དུ་མ་ཤོར་ཅིག  ཅེས་གདམས་སོ།  ཞེས་ཤིན་ཏུ་གསང་བའི་གདམས་པའོ།  གསུམ་པ་མདོ་བསྡུད་དཀྱུས་གསལ།  ས་མ་ཡ།།  སྒྲོན་མ་ལྔ་པའི་འགྲེལ་པ་༔  ༈  དྲུག་པ་བར་དོ་དུས་ཀྱི་སྒྲོན་མ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་རང་རིག་མངོན་སངས་རྒྱས་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  ཀུན་ཏུ་བཟང་པོ་རང་རིག་མངོན་སངས་རྒྱས་ནི་རང་ཤེས་རིག་གི་རྒྱལ་པོ་ངོ་ཤེས།  ཡིད་ཆེས་ཐག་ཆོད་གདེང་དང་ལྡན་ན།  བར་དོ་མེད་པར་མངོན་དུ་སངས་རྒྱས་པར་བསྟན་པའོ།  གཉིས་པ་གཞུང་དཀྲོལ་བ་ལ་གསུམ་སྟེ།  མདོར་བསྟན།  རྒྱས་བཤད།  མདོ་བསྡུ་བའོ།  དང་པོ་ནི།  རིགས་ཀྱི་བུ་བར་དོ་དུས་ཀྱི་སྒྲོན་མ་འཁྲུལ་རྟོགས་ཀྱི་སོ་མཚམས་གང་ལ་ཐུག་པ།  འཁོར་འདས་གྱེས་ཚུལ་གྱི་[497]གནད་ཅེས་བྱ་བ་ནི།  ཕུང་པོ་ལུས་སེམས་འབྲལ་ཚུལ་དང་།  རྟོགས་ནས་གྲོལ་ཚུལ་བསྟན་པ་དང་།  མ་རྟོགས་འཁྲུལ་ཚུལ་བསྟན་ཞེས་པས།  མདོར་བསྟན་པའོ།  གཉིས་པ་རྒྱས་པར་བཤད་པ་ལ་དོན་གསུམ་སྟེ།  ཕུང་པོ་ལུས་སེམས་འབྲལ་ཚུལ་དང་།  རྟོགས་ནས་གྲོལ་ཚུལ་བསྟན་པ་དང་།  མ་རྟོགས་འཁྲུལ་ཚུལ་བསྟན་པའོ།།  མ༽ དང་པོ་ལ་གསུམ་སྟེ།  འབྱུང་བ་འཇིག་ཚུལ་དང་།  བསྡུད་ཚུལ།  ཁྱད་པར་གནད་གྱི་གདམས་པ་བཏབ་པའོ།  དང་པོ་ནི།  འབྱུང་བ་འཇིག་ཚུལ་བསྟན་པ་འདི་ལྟ་སྟེ།  ཞེས་པས།  སྒྱུ་མའི་ཕུང་པོ་འདི་དང་པོ་ཆགས་པའི་དུས་ན་ནམ་མཁའ་ནས་ཡར་ཆགས་ཏེ།  ནམ་མཁའ་ལས་རླུང་།  རླུང་ལས་མེ།  མེ་ལས་ཆུ།  ཆུ་ལས་ས་ཆགས་སོ།  འཇིག་པའི་དུས་ས་ནས་མར་འཇིག་སྟེ།  དང་པོ་ས་འཇིག  དེ་ནས་ཆུ་འཇིག  དེ་ནས་མེ་འཇིག  དེ་ནས་རླུང་འཇིག  དེ་ནས་ནམ་མཁའ་འཇིག་གོ  ཡང་འབྱུང་བ་ལྔ་ཞིག་པའི་རྟགས་སུ།  དོན་སྙིང་ལྔ་ཉམས་པས།  དབང་པོ་ལྔ་ལ་ཡུལ་ལྔ་མི་གསལ།  ཡན་ལག་ལྔ་ཉམས་པས།  ལུས་ཀྱི་སྟོབས་ཤོར།  སྣོད་ལྔ་ཉམས་པས།  ཟག་པ་ལྔ་རང་ལུགས་སུ་འབྱུང་ངོ་།  གཉིས་པ་འབྱུང་བའི་བསྡུད་ཚུལ་ནི།  ས་ཆུ་ལ་ཐིམ་པས་ལུས་[498]ཀྱི་སྟོབས་ཤོར།  གསེར་རྡོས་མནན་ནས་ས་ལ་བྱིང་པ་འདྲ།  ནང་རྟགས་སུ་སྨིག་སྒྱུ་ལྟ་བུའི་སྣང་བ་འཆར་ཏེ།  སྣང་བ་འདི་རང་ས་མ་ཟིན་པས།  གྱ་གྱུ་བྱེད་པ་ལྟ་བུ་འབྱུང་།  ཆུ་མེ་ལ་ཐིམ་པས།  ལུས་ཀྱི་བཀྲག་ཤོར་ཁ་སྣ་སྐམ་ཅིང་སྐོམ་དད་ཆེ་བ་ཡོད།  ནང་རྟགས་སུ་སྐྱ་རེང་ཤར་བ་ལྟ་བུའི་སྣང་བ་འཆར་ཏེ།  སྣང་བ་འདི་བན་མ་བུན་མར་མཐོང་།  མེ་རླུང་ལ་ཐིམ་པས་ལུས་ཀྱི་དྲོད་ཤོར།  ནང་རྟགས་སུ་སྲིན་བུ་མེ་ཁྱེར་ལྟ་བུའི་སྣང་བ་འཆར་ཏེ།  རྟོག་མེད་ཀྱི་ཤེས་པ་བདེ་ཅེམ་ཅེམ་པ་ཡུད་ཙམ་རེ་འབྱུང་ངོ་།  དེ་ནས་ཉོག་ཉོག་བུམ་བུམ་པོར་འགྲོའོ།  རླུང་རྣམ་པར་ཤེས་པ་ལ་ཐིམ་པས།  དབུགས་ནང་དུ་བསྡུད་མི་ཤེས།  མིག་གྱེན་དུ་ཟློག  ནང་རྟགས་སུ་མར་མེ་རླུང་གིས་མ་བསྐྱོད་པ་བཞིན།  རྟོག་མེད་ཀྱི་ཤེས་པ་བདེ་ལྷན་ནེར་འཆར་རོ།  རྣམ་པར་ཤེས་པ་ཀུན་གཞིའི་དབྱིངས་སུ་ཐིམ་སྟེ།  དབུགས་དཀྲོག་གིས་ཆད་དོ།  ནད་རྟགས་སུ་ཕྱི་དབུགས་ཆད་ནས།  ནང་དབུགས་མ་ཆད་པའི་བར་འདིར།  ཤེས་པ་དར་ཅིག་རྟེན་ལ་སྡོད་པས།  ནམ་མཁའ་སྤྲིན་དང་བྲལ་བ་ལྟ་བུའི་སྣང་བ་འཆར་ཏེ།  རྣམ་རྟོག་རྒྱུན་ཆད་ནས།  རྟོག་མེད་ཀྱི་ཡེ་ཤེས་སྟོང་གསལ་སྒྲིབ་གཡོགས་མེད་པར་འཆར་རོ།  འདི་ལ་ཡེ་ཤེས་ཀྱི་བར་དོ་ཞེས་བྱ་སྟེ།  [499]དབང་པོ་རབ་ནི་སྐབས་དེར་ངོ་ཤེས་ནས་སངས་རྒྱས་པ་ཡིན་ནོ།  ཐ་མལ་པའི་གང་ཟག་ནི་བོན་ཉིད་ས་ལེར་གསལ་ཡང་ངོ་ཤེས་པར་མི་འགྱུར་རོ།  གསུམ་པ་ཁྱད་པར་གནད་ཀྱི་གདམས་པ་གདབས་པ་ནི།  འཆི་ཁའི་དུས་འདི་བདེ་སྡུག་སོ་མཚམས་ཡིན།  བསམ་པ་བཟང་ངན་འཕེན་པའི་སྟོབས་ཆེ་བས།  ཞེས་པས།  འཆི་ཁའི་དུས་འདིར་ཡར་ཐར་པ་ཐོབ་པ་དང་།  མར་འཁོར་བར་འཁྱམས་པའི་སོ་མཚམས་ཡིན་པས།  བསམ་པ་བཟང་ངན་ཤིན་ཏུ་སྟོབས་ཆེ་སྟེ།  དགེ་བ་སྤྱད་པའི་གང་ཟག་ཅིག  འཆི་ཁར་བསམ་པའི་སེམས་བསྐྱེད་ལོག་ན།  དགེ་བས་མི་སྡོང་ངན་འགྲོའི་གནས་སུ་འཕེན།  སྡིག་པ་སྤྱད་པའི་གང་ཟག་ཅིག  འཆི་ཁར་བསམ་པའི་སེམས་བསྐྱེད་བཟང་ན།  སྡིག་པས་མི་སྡོང་བདེ་འགྲོའི་གནས་སུ་འཕེན་ནོ།  དབང་པོའི་སྣོད་དང་སྦྱོར་ལ་མ་ནོར་གདམས་པ་གདབ།  ཅེས་པས།  དེ་ན་འཆི་ཁའི་དུས་འདིར།  ཐེག་པ་ཆེན་པོའི་ངོ་སྤྲོད་སྒྱུ་མ་ལྟ་བུའི་མན་ངག་དང་།  མ་ཆགས་ཞེན་མེད་ཀྱི་གདམས་ངག་དང་ཚད་མེད་སྙིང་རྗེའི་སེམས་བསྐྱེད་དང་།  དད་པ་མོས་གུས་ཀྱི་སྐྱབས་འགྲོ་དང་།  སངས་རྒྱས་བཙན་ཐབས་ཀྱི་འཕོ་བ་དང་།  རེ་དོགས་མེད་པའི་སྨོན་ལམ་དང་།  གདམས་ངག་དེ་རྣམས་གང་ཟག་དེའི་[500]བློའི་གོ་ཚོད་དང་སྦྱར་ལ་གདབ་བོ།།  ཙ༽ གཉིས་པ་རྟོགས་ནས་གྲོལ་ཚུལ་བསྟན་པ་ལ་གསུམ་སྟེ།  རིགས་ཀྱི་བུ་རྟོགས་ནས་གྲོལ་ཚུལ་རབ་འབྲིང་ཐ་མ་གསུམ་ཡིན་ཏེ།  ཞེས་པས།  དབང་པོ་རབ་ཀྱི་གྲོལ་ཚུལ་དང་།  འབྲིང་གི་གྲོལ་ཚུལ་དང་།  ཐ་མའི་གྲོལ་ཚུལ་ལོ།  དབང་པོ་རབ་ནི་ཁྱུང་ཕྲུག་སེང་གེའི་བུ་བཞིན་དུ།  རྩལ་གསུམ་ད་ལྟ་རྫོགས་པས་ལུས་སེམས་བྲལ་མ་ཐག  འབྱུང་བ་དངས་སྙིགས་ཕྱེད་དེ།  ཅེས་པས།  སྙིགས་མའི་འབྱུང་བ་ཐམས་ཅད་དངས་མ་སྐུ་དང་ཡེ་ཤེས་ཀྱི་ངང་དུ་ཐིམ་པའོ།  འཁོར་བ་དོང་ནས་སྤྲུག  འཁྲུལ་པ་རང་སར་སངས།  ཞེས་པས།  ཕུང་པོ་འདིའི་འོག་ཏུ་ཡེ་ཤེས་ཀྱི་རྩལ་རྫོགས་པས།  འཁོར་བའི་མིང་ཡང་མེད་དེ།  སྐུ་གསུམ་མངོན་དུ་གྱུར་ནས་སངས་རྒྱས་ཏེ།  ཇི་ལྟར་རྒྱས་ན་ཀུན་གཞི་ནམ་མཁའ་ལྟ་བུ་ཕྱོགས་རིས་མེད་པའི་དབྱིངས་སུ།  རིག་པའི་ཡེ་ཤེས་ཉི་མ་ལྟ་བུ་ཁྱབ་བདལ་དུ་ཤར་ནས།  སྐུ་གསུམ་གྱི་ཆོ་འཕྲུལ་ཉི་ཟེར་ལྟ་བུ་ཟད་པ་མེད་པར་ཤར་ནས།  འགྲོ་དོན་རྒྱ་ལག་ཕྱད་པར་འགྱུར་རོ།  གཉིས་པ་དབང་པོ་འབྲིང་ལ་གཉིས་ཏེ།  འཆར་ཚུལ་དང་གྲོལ་ཚུལ་གཉིས་སོ།  དང་པོ་ནི།    དེའི་ཚེ་ཕྱི་མེ་ཆུ་ས་རླུང་གི་སྣང་བ་འགགས་ནས།  སྒྲ་འོད་ཟེར་གསུམ་གྱི་སྣང་བ་འཆར།  [501]ཞེས་པས།  འཇིག་རྟེན་འདིའི་སྣང་བ་འགགས་ནས།  སྒྲ་འོད་ཟེར་གསུམ་གྱི་སྣང་བ་འཆར་རོ།  གདོས་པ་ཤ་ཁྲག་གི་ལུས་དང་བྲལ་ནས།  རིག་པ་རྟེན་མེད་གཅེར་བུར་གནས།  ཞེས་པས།  གདོས་པའི་ལུས་དང་བྲལ་ཏེ།  རང་རིག་སྒྲིབ་མེད་དུ་གནས་པ།  དཔེར་ན་ཤེལ་སྒོང་དངས་པ་ལྟ་བུའོ།  ལས་དང་ཉོན་མོངས་རྣམ་རྟོག་འཁྲུལ་པའི་ཚོགས་རྣམས་འགགས་ནས།  ཀུན་གཞི་སྒྲིབ་གཡོགས་དང་བྲལ་ཏེ།  རང་རིག་སྒྲིབ་མེད་དུ་གནས།  ཞེས་པས།  དེའི་དུས་སུ་དྲན་རྟོག་ཐམས་ཅད་ཀུན་གཞིའི་ཀློང་དུ་ཐིམ་ནས།  རང་རིག་རྟོག་མེད་དུ་གནས་སོ།  དེའི་ཚེ་ངོ་བོ་དང་ལྷག་མཐོང་ལ་ངོ་སྤྲོད་པས།  ཞེས་པས།  ཕུང་པོ་འདིའི་འོག་ཏུ།  ངོ་བོ་ཉིད་ལྷག་མཐོང་ལ་སྦྱང་པའི་ཡོན་ཏན་གྱིས།  སྒྲ་འོད་ཟེར་གསུམ་ལྷག་གིས་ཤར་བའི་ཚེ།  སྔར་འདྲིས་མི་དང་འཕྲད་པ་བཞིན།  སེམས་ཀྱི་རང་སྣང་ཡིན་པར་ངོ་ཤེས་སོ།  མངོན་ཤེས་དྲུག་དང་རྗེས་དྲན་དྲུག་ཤར་ནས་སངས་རྒྱས།  ཞེས་པས།  སྒྲ་འོད་ཟེར་གསུམ་གྱིས་རྐྱེན་བྱས་ནས།  ཤེས་རིག་གི་རྒྱལ་པོ་ལྷག་གིས་ཤར་ཏེ།  དེ་ཡང་མངོན་ཤེས་དང་རྗེས་དྲན་གཉིས་དཀྱུས་ན་གསལ་ལོ།  གཉིས་པ་གྲོལ་ཚུལ་ནི།  རིག་པ་གཅེར་བུར་རྗེན་གྱིས་མཐོང་།  ཞེས་[502]པས།  སུས་ཀྱང་བསྟན་པ་མེད་པར།  རང་ངོ་རང་གིས་ཤེས།  དཔེར་ན་མེ་ལོང་ལ་བྱད་མཐོང་པ་འདྲ།  ཀུན་གཞི་སྒྲིབ་མེད་སལ་གྱིས་རྟོགས།  ཞེས་པས་ཀུན་གཞི་ལྷག་གིས་རྟོགས་ཏེ།  དཔེར་ན་བུ་མའི་པང་དུ་ཕྱིན་པ་བཞིན།  རྟོགས་ནས་རིག་པ་རང་ས་ཟིན།  རིག་པ་རང་ས་ཟིན་པས་སྣང་བའི་རྗེས་སུ་མི་འབྲེང་།  ཞེས་པས།  ཀུན་གཞི་ནམ་མཁའ་འདྲ་བའི་དོན་རྟོགས་པས།  སྣང་བ་སྒྲ་འོད་ཟེར་གསུམ་གྱི་རྗེས་སུ་མི་འབྲེང་སྟེ།  དཔེར་ན་རྒྱལ་པོ་དམངས་ཀྱི་རྗེས་སུ་མི་འབྲེང་པ་དང་འདྲ།  སྣང་བ་སྒྲ་འོད་ཟེར་གསུམ་གྱི་རྗེས་སུ་མ་འབྲེང་པས།  སྣང་བ་རང་སྣང་སྒྱུ་མར་གྲོལ།  ཞེས་པས།  སྣང་བ་ལ་བདེན་པར་མ་བཟུང་པས།  རང་སྣང་དུ་གྲོལ་ཏེ།  དཔེར་ན་བྲག་ཆ་ལྟ་བུར་གྲོལ།  སྣང་བ་རང་སྣང་དུ་གྲོལ་བས།  འཁྲུལ་པ་རང་སངས་སུ་སངས།  ཞེས་པས།  སྣང་བ་ཆེན་པོ་གསུམ་རང་སྣང་དུ་གྲོལ་བས།  བཟུང་འཛིན་རྣམ་རྟོག་འཁྲུལ་བའི་ཚོགས་རྣམས།  ཀུན་གཞིའི་ཀློང་དུ་རང་སངས་ཏེ།  དཔེར་ན་ཉི་མ་ལས་ཉི་ཟེར་འབྱུང་པའམ།  ཟླ་བ་ལས་ཆུ་ཟླ་ཤར་བ་བཞིན་ནོ།  སྐུ་གསུམ་རང་ཤར་དུ་ཤར་བས།  འགྲོ་དོན་རང་ཤུགས་ལ་ནུས་པར་འགྱུར་རོ།  ཞེས་པས།  བོན་སྐུ་ལས་རྫོགས་སྐུ་བྱུང་།  རྫོགས་སྐུ་ལས་སྤྲུལ་པའི་[503]སྐུར་བྱུང་ནས།  འགྲོ་དོན་རང་ཤུགས་ལ་མཛད་པར་འགྱུར་རོ།  གསུམ་པ་དབང་པོ་ཐ་མ་ནི།  གདམས་པ་འདིའི་སྒོར་ཞུགས་ཀྱང་།  གོ་རྟོགས་ཆུང་ཞེས་པས།  ཚེ་འདིར་ལེ་ལོ་དང་བཏང་སྙོམས་ཀྱི་དབང་གིས།  གོམས་པ་ཞན་ཅིང་གོ་རྟོགས་ཆུང་པས།  བོན་ཉིད་འོད་གསལ་བར་དོ་ལ་ངོ་མ་ཤེས་ཏེ།  སྲིད་པ་ལས་ཀྱི་བར་དོ་ལ་འཁྲུལ་ལོ།  ཞེས་པས།  འོད་གསལ་གྱི་བར་དོར་སྣང་བ་གསུམ་ཤར་བའི་ཚེ།  རང་སྣང་དངོས་མེད་དུ་མ་ཤེས།  གཞན་སྣང་དངོས་པོ་ཅན་དུ་མཐོང་བས།  དངས་མ་སྒྲ་འོད་ཟེར་གསུམ་གྱི་སྣང་བ་འགྲིབས་ནས།  སྙིགས་མ་ད་ལྟར་གྱི་སྣང་བ་འདི་འཆར་རོ།  གདམས་ངག་གི་དབང་གིས་བདེ་འགྲོའི་ལུས་ཐོབ་སྟེ།  ལས་འཕྲོ་དག་པས་སྔོན་གྱི་བག་ཆགས་སད་ནས།  སྐྱེ་བ་གཅིག་གིས་ཐར་པ་ཆེན་པོ་ཐོབ་པར་འགྱུར་རོ།  ཞེས་པས།  ལས་དག་པའི་སྟོབས་ཀྱིས་བག་ཆགས་སད་དེ།  གནས་བཟང་རྒྱུད་ནས་ཐར་རོ།།  ཚ༽ གསུམ་པ་མ་རྟོགས་འཁྲུལ་ཚུལ་བསྟན་པ་ནི།  རིགས་ཀྱི་བུ།  མ་རྟོགས་འཁྲུལ་ཚུལ་བསྟན་པ་ནི།  གདམས་པའི་སྒོ་རུ་མ་ཞུགས་གང་ཟག་ཐ་མལ་རྣམས།  ལས་དབང་ངན་པས་གནས་ལུགས་ངོ་མི་ཤེས།  ཞེས་པས།  ལས་ངན་པའི་སྟོབས་ཀྱིས།  [504]ཡེ་ཤེས་ཀྱི་བར་དོ་ལ་ངོ་མི་ཤེས་ཏེ།  བརྒྱལ་ཞིང་ར་རོ་བའི་ཚུལ་དུ་གནས་སོ།  དེ་ནས་འོད་གསལ་གྱི་བར་དོ་ལ།  སྒྲ་འོད་ཟེར་གསུམ་གྱི་སྣང་བ་ཤར་བའི་ཚེ།  སེམས་ཀྱི་རང་སྣང་ཡིན་པར་ངོ་མ་ཤེས་པ།  ཕ་རོལ་ན་སྣང་བ་རང་རྒྱུད་པ་ཞིག་ཡོད་པར་མཐོང་སྟེ།  སྒྲ་འོད་ཟེར་གསུམ་ལ་དངོས་པོ་དང་མཚན་མར་བཟུང་ངོ་།  སྒྲ་འོད་ཟེར་གསུམ་གྱིས་རྐྱེན་བྱས་ནས།  མ་རིག་འཁོར་བའི་སྣང་བ་ཤར་ཏེ།  འགྱུ་བའི་རླུང་ལངས་རིག་པའི་མཚོ་མོ་བསྐྱོད།  ཅེས་པས།  སྔར་ལུས་སེམས་བྲལ་ནས།  འོད་གསལ་གྱི་ངང་ལ་གནས་པའི་ཚེ།  ཀུན་གཞི་སྤྲིན་དང་བྲལ་བའི་ནམ་མཁའ་འམ།  རླབས་དང་བྲལ་བའི་རྒྱ་མཚོ་ལྟར་གཡོ་མེད་དུ་གནས་པ་ལ།  རླུང་སྔར་མེད་གསར་དུ་ལངས་ནས།  རྒྱ་མཚོ་གཡོ་ཞིད་བསྐྱོད་པ་ལྟར།  མ་རིག་འཁྲུལ་པའི་དབང་གིས་ཀུན་གཞིའི་ཀློང་ནས་ཡིད་འགྱུ་བའི་ཤེས་པ།  སྔར་མེད་གསར་དུ་བྱུང་ནས།  ཡིད་འགྱུ་བྱེད་ཀྱི་ཤེས་པ་རླུང་དང་འདྲ་བ་དེས།  ཀུན་གཞི་རྒྱ་མཚོ་དང་འདྲ་བ་བསྐྱོད་དོ།  བག་ཆགས་ཆུ་གཉེར་རྣམ་རྟོག་རྦ་རླབས་འཁྲུགས།  ཞེས་པས།  ཀུན་གཞིའི་རྩལ་ལས་བག་ཆགས་ཆུའི་གཉེར་མ་བཞིན་དུ་གཅིག་རྗེས་སུ་གཅིག་ཤར།  དེ་ཤར་བས་རྣམ་རྟོག་རྒྱ་མཚོའི་རྦ་རླབས་བཞིན་འཁྲུགས་སོ།  [505]ཀུན་གཞི་ནམ་མཁའ་འཁྲུལ་པའི་སྤྲིན་གྱིས་སྒྲིབ།  ཞེས་པས།  ཀུན་གཞི་ནམ་མཁའ་འདྲ་བ་དེ་འཁྲུལ་པ་སྤྲིན་དང་འདྲ་བས་སྒྲིབ།  རིག་པའི་ཉི་མ་ཉོན་མོངས་སྨག་གིས་གཡོགས།  ཞེས་པས།  རིག་པ་ཉི་མའི་སྙིང་པོ་དེ་ལྟ་བུ།  ཉོན་མོངས་སྨག་དང་འདྲ་བ་དེས་སྒྲིབ་སྟེ།  བར་དོའི་སྣང་བ་ཤར་རོ།  སྒྲ་འོད་ཟེར་གསུམ་གཞན་སྣང་བདེན་པར་མཐོང་།  ཞེས་པས།  སྒྲ་འོད་ཟེར་གསུམ་ལ་དངོས་པོར་བཟུང་པས།  དེ་གསུམ་ལས་འཁྲུལ་པའི་སྣང་བ་སྣ་ཚོགས་ཤར་རོ།  དགེ་སྡིག་ལས་ཀྱི་མཐོང་སྣང་གཉིས་སུ་ཤར།  ཞེས་པས།  དགེ་བ་ཅན་གྱི་གང་ཟག་ལ་ནམ་ལངས་པ་དང་ཉི་མ་ཤར་བ།  འོད་གསལ་པོ་དང་།  སྒྲ་སྙན་པ།  གྱེན་ལ་འགྲོ་བ་དང་།  མེ་ཏོག་གླིང་ལ་ཕྱིན་པ་ལས་སོགས་དག་པའི་སྣང་བ་ཤར་ནས།  མཐོ་རིས་སུ་སྐྱེའོ།  སྡིག་པ་ཅན་ལ་མུན་རུབ་པ་དང་།  སྨག་འཐིབས་པ།  འོད་མཐིང་ནག་དང་སྒྲ་མི་སྙན་པ་དང་།  ཁ་ཆར་བུ་ཡུག་དང་།  ཐོག་དང་སེར་བ་དང་།  མཚོན་ཆའི་ཆར་བ་དང་།  སོད་ཅིག་རྒྱོབ་ཅིག་པའི་སྒྲ་སྣ་ཚོགས་དང་།  མྱ་ངན་དུ་འབོད་མཐུར་ལ་འགྲོ་བའི་སྣང་བ་ལས་སོགས།  མ་དག་པའི་སྣང་བ་ཤར་ནས།  ངན་འགྲོའི་གནས་སུ་ལྟུང་ངོ་།  ཡིད་ཀྱི་ལུས་ཅན་སྔ་མའི་[506]གཟུགས་སུ་མཐོང་།  ཞེས་པས།  དེ་ཡང་བར་དོའི་སེམས་ཅན་དེ།  གདོས་པའི་ལུས་འདི་དང་བྲལ་ནས།  རྣམ་རྟོག་ཡིད་ཀྱི་ལུས་ཅན་ཡིན་ཏེ།  ཁོ་རང་གི་རྣམ་རྟོག་གིས།  སྔར་མ་ཤི་བའི་ལུས་དེ་ཡིན་པར་མཐོང་ངོ་།  དབང་པོ་ཀུན་ཚང་ཐོག་མེད་རྒྱུ།  ཞེས་པས།  ད་ལྟ་གདོས་པའི་དབང་པོ་ལྔ་པོ་འདི་བོར་ནས་མེད་དེ།  ཀུན་གཞིའི་རྣམ་པར་ཤེས་པ་ལ་ཡུལ་ལྔ་དུས་གཅིག་ལ་ཤར་རོ།  གཞན་ཡང་ཚེ་སྔ་ཕྱི་ལས་དགེ་སྡིག་གནས་མཐོ་དམའ་ཐམས་ཅད་འཆར་རོ།  བར་དོའི་སེམས་ཅན་དེ་ཐོགས་མེད་ཡིད་ཀྱི་ཡུལ་ཅན་ཡིན་པས།  སྟོང་གསུམ་ཡང་ཡུད་ཅིག་ལ་འཁོར་བར་ནུས།  ཡིད་ལ་དྲན་པའི་རྫུ་འཕྲུལ་སྣ་ཚོགས་སྟོན་བར་ནུས།  ཕྱི་ནང་གི་དངོས་པོ་ཐམས་ཅད་ལ་ཐོགས་པ་མེད་པར་ཟང་ཐལ་དུ་འགྲོ་ནུས་སོ།  རྟེན་པའི་གནས་མེད་སྐྱོབ་པའི་མགོན་ཡང་མེད།  ཅེས་པས།  བར་དོའི་སེམས་ཅན་དེ་ལ་སྡུག་བསྔལ་ཀྱི་ཚད་ནི།  རྟེན་པའི་གནས་མེད་པ།  ཤ་མེད་རླུང་གིས་ཁྱེར་བ་དང་འདྲ།  སྐྱོབ་པའི་མགོན་པའི་མགོན་མེད་བུ་ཕྲུག་མས་བོར་བ་དང་འདྲ།  འཁྲུལ་པའི་སྨག་འཐིབས་སྡུག་བསྔལ་མཚོ་མོ་བརྡོལ།  ཞེས་པས།  འཁྲུལ་པ་དང་སྡུག་བསྔལ་གྱི་མཚོ་མོ་བརྡོལ་བ་ཡང་།  བཟོད་ཀླག་མེད་པ་ཉ་བྱེ་ཚན་ལ་བསྐྱུར་བ་དང་འདྲ།  [507]བག་ཆགས་རླུང་ལངས་རིགས་དྲུག་གྲོང་ཁ་འགྲིམས།  ཞེས་པས།  བག་ཆགས་རླུང་དང་འདྲ་བ་ལངས་པས།  རིགས་དྲུག་གྲོང་ཁ་འགྲིམས་ཏེ།  ཟོ་ཆུའི་རྒྱུད་མའམ།  ཤིང་རྟའི་འཕང་ལོ་དང་འདྲ།  སྐྱོབ་པའི་ཐམས་མེད་ཁམས་གསུམ་སྙིང་རེ་རྗེ།  ཞེས་པས།  ཀུན་གཞིའི་སྟེང་ན་ལས་དཀར་པོའི་བག་ཆགས་ཡུད་ཙམ་ཡང་མེད་པས།  བླ་མ་བདེར་གཤེགས་ཀྱི་ཐུགས་རྗེས་ཀྱང་མི་ཟིན།  ཐར་པའི་དུས་མེད་ཚི་ཆད་འོ་རེ་བརྒྱལ།  ཞེས་པས།  མུ་མཐའ་མེད་པར་འཁོར་བར་འཁྱམས་པས།  ཐར་པའི་དུས་མེད་སྡུག་བསྔལ་བཟོད་ཀླག་མེད་པ་ཉམས་སུ་མྱོང་པས་ཚི་ཆད་ཅེས་བྱའོ།  འཁྲུལ་པའི་ཉེས་དམིགས་སོམས་ལ་འཇིག་རྟེན་རྒྱབ་ཏུ་བསྐྱུར།  ལམ་ལ་བརྩོན་འགྲུས་སྐྱེད་ཅིག་སྐལ་ལྡན་རིགས་ཀྱི་བུ།  ཞེས་པས།  འཁྲུལ་བ་ཟློག་པའི་ཐབས་དང་།  ལམ་ལ་ཡེངས་པ་མེད་པར་དམར་ཐག་ཆོད་ཅིག  ཅེས་བསྐུལ་མ་བཏབ་པའོ།  གསུམ་པ་མདོ་བསྡུ་བ་ནི།  དེ་ལྟར་རྟོགས་ནས་སངས་རྒྱས་པ་དང་།  མ་རྟོགས་འཁོར་བར་འཁྱམས་པ་གཉིས།  སོ་མཚོམས་བར་དོ་ལ་ཐུག་པས།  འཁོར་འདས་གྱེས་ཚུལ་གྱི་གནད་དོ།  གསུམ་པ་མདོ་བསྡུས་དཀྱུས་ལ།  སྒྲོན་མ་དྲུག་པའི་འགྲེལ་པ་རྫོགས་སོ།། ༸ གསུམ་པ་[508]མདོ་ཡོངས་སུ་བསྡུ་བ་མཇུག་གི་དོན་ལ་གསུམ་སྟེ།  གདམས་ངག་གི་ཆེ་བ་བསྟན་པ་དང་།  གདམས་ངག་གི་གཉེར་བསྟན་པ་དང་།  གདམས་ངག་གི་རྒྱུད་ཚུལ་བསྟན་པའོ།  དང་པོ་ནི།  རིགས་ཀྱི་བུ།  བྱང་ཆུབ་སེམས་ཀྱི་གནད་དྲུག་འདི་ནི།  སེམས་མེད་པ་རྣམས་ཀྱི་སྒྲོན་མེ།  ཞེས་པས།  དཔེར་ན་སྒྲོན་མེ་བཏེག་ནས།  མེད་པ་མངོན་དུ་མཐོང་པ་ལྟར།  གདམས་ངག་འདིས་རང་འབྱུང་གི་ཡེ་ཤེས་སྒྲོན་མེ་བཏེག་པ་ལྟར།  རྗེན་ཅེར་རེར་བསྟན་པས།  སེམས་མེད་པ་དང་།  ཆད་པ་དང་།  སྟོང་པ་ཕྱལ་བར་ལྟ་བའི་མཚན་མ་ཐམས་ཅད་རང་སངས་པའོ།  སེམས་མ་མཐོང་པ་རྣམས་ཀྱི་མེ་ལོང་།  ཞེས་པས།  དཔེ་རང་བྱད་མ་མཐོང་ན།  མེ་ལོང་ལ་བལྟས་ནས་ས་ལེར་མཐོང་པ་བཞིན་ནོ།  གདམས་ངག་འདིས་ཀུན་གཞི་རིག་པའི་གནས་ལུགས།  ས་ལེ་ཧྲིག་གེར་མངོན་སུམ་དུ་བསྟན་པས།  ཞེས་སེམས་སྔར་མ་མཐོང་པ་གསར་དུ་མཐོང་བར་འགྱུར་རོ།  སེམས་བྲོས་པ་རྣམས་ཀྱི་ལྕགས་ཀྱུ།  ཞེས་པས།  སེམས་མི་གནས་ཡུལ་ལ་འགྱུས་པ་ལ་བྲོས་ཞེས་བྱ་སྟེ།  གདམས་ངག་འདིས་རང་འབྱུང་གི་ཡེ་ཤེས་མངོན་དུ་ཅེར་རེ་བསྟན་པས།  སེམས་རང་ཟིན་དུ་ཟིན་པར་འགྱུར་རོ།  སེམས་སྟོར་བ་རྣམས་ཀྱི་གཟེར་བུ།  [509]ཞེས་པས།  སེམས་གསལ་འགྲིབ་དང་འདུ་འབྲལ་བྱུང་པ་རྣམས་ལ་སྟོར་ཞེས་བྱ་སྟེ།  གདམས་ངག་འདིས་ལྷན་སྐྱེས་ཀྱི་ཡེ་ཤེས་རང་ལ་རང་ཤར་ཏེ།  དུས་གསུམ་དུ་འདུ་འབྲལ་མེད་པའི་དོན་བསྟན་པས།  སེམས་མི་འབྲལ་གཟེར་དུ་ཐེབས་པར་འགྱུར་རོ།  སེམས་རྨུགས་པ་རྣམས་ཀྱི་གསལ་འདེབས།  ཅེས་པས་སེམས་མི་གསལ་བ་རྨུགས་ཅེས་བྱ་སྟེ།  གདམས་ངག་འདིས་རང་འབྱུང་གི་ཡེ་ཤེས་ཉི་མ་ཤར་བ་བཞིན།  ས་ལེ་ཧྲིག་གེར་བསྟན་པས།  བྱིང་རྨུགས་ཀྱི་མཚན་མ་ཐམས་ཅད་རང་སངས་པར་འགྱུར་རོ།  སེམས་ལྟེང་པ་རྣམས་ཀྱི་བོགས་འདོན།  ཞེས་པས།  སེམས་ངོ་མ་ཤེས་ཅིང་བོགས་མེད་པ་ལ་ལྟེང་ཞེས་བྱ་སྟེ།  གདམས་ངག་འདིས་རང་ལ་ཡོད་པའི་སྙིང་པོ།  ཤེལ་སྒོང་ལག་མཐིལ་དུ་བཞག་པ་ལྟར་རྗེན་ཅེར་རེ་ངོ་སྤྲད་པས།  སེམས་མ་བུ་འཕྲད་ནས་ཉམས་དང་རྟོགས་པ་འཆར་བར་འགྱུར་རོ།  སེམས་རེངས་པ་རྣམས་ཀྱི་གཉའ་ཤིང་།  ཞེས་པས།  རྟ་རྒོད་བཞིན་དུ་ལས་སུ་མི་རུང་བ་ལ་རེངས་ཞེས་བྱ་སྟེ།  གདམས་ངག་འདིས་རང་འབྱུང་གི་ཡེ་ཤེས་མངོན་ཏུ་བསྟན་ཏེ།  སེམས་རྒོད་པ་ཀློང་དུ་ཕེབས་པར་འགྱུར་རོ།  སེམས་བཅིངས་པ་རྣམས་ཀྱི་ལྡེ་མིག  ཅེས་པས།  སེམས་སྡུག་ཙིར་དུ་[510]ཤོར་བ་རྣམས་ལ་བཅིངས་ཞེས་བྱ་སྟེ།  གདམས་ངག་འདིས་རང་འབྱུང་གི་ཡེ་ཤེས་མངོན་དུ་ཅེར་རེ་བསྟན་ནས།  ཤར་ཚད་ཐམས་ཅད་སེམས་ཀྱི་རྩལ་དུ་བསྟན་པས།  སེམས་སྡུག་ཙིར་གྱི་མཚན་མ་ཐམས་ཅད་རང་སར་གྲོལ་བར་འགྱུར་རོ།  གཉིས་པ་གདམས་ངག་གཉེར་དུ་གཏད་པ་ནི།  རིགས་ཀྱི་བུ།  མ་འོངས་པའི་དུས་ན་གཏང་བཞག་གི་ཚོད་བཟུང་ལ།  སྐལ་ལྡན་གྱི་གང་ཟག་མ་ནོར་ལམ་ལ་ཁྲིད་ཅིག  ཅེས་གསུངས་ནས།།  ཛ༽ སྤྲུལ་པའི་སྐུ་དེ་ནི།  ནམ་མཁའ་ལ་གཞའ་ཡལ་བ་བཞིན།  མི་སྣང་བར་གྱུར་ཏེ་ཞེས་པས་བསྟན་ནོ།  གསུམ་པ་གདམས་ངག་གི་བརྒྱུད་ཚུལ་བསྟན་པ་ནི།  གུ་རིབ་སྣང་བཞེར་ལོད་པོ་ཡང་།  རིག་པ་དམར་ཐག་ཆོད་ནས།  མཆོག་ཐུན་མོང་གི་རྫུ་འཕྲུལ་དུ་མ་བསྙེམས་པར་གྱུར་ཏོ།  ཞེས་པ་ཡན་བཅད་ཀྱིས་བསྟན་ནོ།  དེ་ལྟར་བྱང་ཆུབ་སེམས་ཀྱི་གནད་དྲུག་པོ་འདི།  ཀུན་ཏུ་བཟང་པོས་ཇི་ལྟར་གསུངས་པ།  གྲུབ་ཐོབ་བླ་མ་ཞལ་གྱི་གདམས་པ་རྣམས།  ཅུང་ཟད་གསལ་བར་བྱས་ཏེ།  ཨུ་རི་བདག་གིས་བཀོད་པ་རྫོགས་སོ།  སརྦ་མངྒ་ལཾ༎              བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༡༣
[511] མ ༄༅༎  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་སྒྲོན་མ་དྲུག་གི་དགོངས་དོན་འགྲེལ་པ་བཞུགས་སོ༎[512]༄༅།  །ཀུན་ཏུ་བཟང་པོ་རང་རིག་རང་ལ་ཤར་ལ་ཕྱག་འཚལ་ལོ།།  འདིར་རྒྱུད་ལུང་མན་ངག་གི་མཐར་ཐུག  །ཐེག་སྒོ་གདམས་པ་ཀུན་གྱི་ཡང་བཅུད།  ཀུན་ཏུ་བཟང་པོ་ཐུགས་ཀྱི་ཉིང་ཁུ།  རྒྱལ་བ་དགོངས་རྒྱུད་དགུ་ཡི་མན་ངག  རིག་འཛིན་ཉི་ཤུ་རྩ་བཞིའི་སྙན་བརྒྱུད།  གྱེར་སྤུངས་སྣང་བཞེར་ལོད་པོའི་དངོས་གྲུབ།  བྱང་ཆུབ་སེམས་ཀྱི་གནད་དྲུག་གི་གདམས་པ།  འདི་ལ་གསུམ་སྟེ།  ཀླད་ཀྱི་དོན་དང་།  གཞུང་གི་དོན་དང་།  མདོར་བསྡུད་པའོ།  དང་པོ་ལ་གསུམ་སྟེ།  ཕྱག་འཚལ་བ་དང་།  གསུངས་ཤིང་གདམས་པའི་ཚུལ་དང་།  ཆེ་བརྗོད་ཡིན་ལུགས་དང་བཅས་ཏེ་བསྟན་པའོ།  [513]དང་པོ་ཀུན་ནི་ཐམས་ཅད་ཡེ་སངས་རྒྱས་པའི་རང་བཞིན་ལས་མ་གཡོས་པའོ།  གདུལ་བྱའི་ཞིང་མ་ལུས་པ་ཐུགས་རྗེའི་ཡུལ་དུ་གྱུར་པ་ལ་བཟང་སྟེ།  དེ་དག་ཐམས་ཅད་ཡེ་ཤེས་སྐུའི་རོལ་པ།  ཡོན་ཏན་གྱི་རང་གཞིན་བླང་དོར་མེད་པར་ཤར་ཞིང་།  བདག་ཕྱོགས་ཉེ་རིང་མེད་པར་སྐྱོབ་པས་སོ།  རང་རིག་སྟེ།  སེམས་རང་བྱུང་གི་ཡེ་ཤེས་ཅི་ལྟ་བ།  རང་ལ་རང་འཆར་ཞིང་ཤར་བའི་དོན་ལ་དེ་མངོན་དུ་གྱུར་ཏེ།  ཤེས་བྱ་ཇི་ལྟར་ཇི་སྙེད་ལ་དབང་བསྒྱུར་པ་ལ་ཐམས་ཅད་མཁྱེན་པ་ཡིན་པས།  དབྱེ་ན་གདགས་ཡོད་མེད་གཉིས་ཀ་ཕྱག་གི་ཡུལ་ལོ།  ཕྱག་འཚལ་ལོ་ནི་དེ་དག་ལ་སྒོ་[514]གསུམ་གུས་པས་ཁྱད་པར་དུ་བྱས་ནས།  ལུས་ངག་ཡིད་གསུམ་རྩེ་གཅིག་གམ།  ཐུག་འཕྲད་འབྲལ་མེད་དུ་འཚལ།  གཉིས་པ་ལ་གཉིས་ཏེ།  མཇལ་དུས་དང་པོ་དང་གཉིས་པར་གསུང་ཚུལ་ལོ།  དང་པོ་ལ་དྲིས་ལན་བཞི་ལས།  དང་པོ་གང་ལ་གསུང་ན།  གྱེར་སྤུངས་ཆེན་པོ་སྣང་བཞེར་ལོད་པོ་ལ་ཞེས་སྣོད་ལྡན་ཆེན་པོ་དེ་ལ་དང་།  གང་དུ་ན།  ཏྲེ་བྱའི་ནུབ་ཕྱོགས་བྲག་ཤ་བ་གདོང་གི་དགོན་པར་བཞུགས་ཙམ་ན་གསུངས་ཏེ།  དབེན་ཞིང་དགེ་བ་འཕེལ་བའི་གནས་ཡིན་པ་དང་།  གང་གིས་ན།  རྗེ་ཏ་པི་ཧྲི་ཙ་སྤྲུལ་པའི་སྐུ་དེ་བྱོན་ནས་གསུངས་པ་ནི།  གདུལ་བྱའམ་བསྟན་པའི་དུས་ལ་བབ་པའོ།  [515]ཅི་ལྟར་ན།  དྲེགས་པའི་ང་རྒྱལ་བཅོམས་ནས་རིག་པའི་གནས་ལུགས་བསྟན་ནས།  ཞེས་པ་གྱེར་སྤུངས་ཆེན་པོ་ང་ཆེའི་རློམས་པ་སྐྱེས་ནས།  མཆོག་གི་དོན་ལ་བསྒྲིབས་པ་དེ་བསལ་ནས།  གནས་ལུགས་གཅེར་མཐོང་དུ་བསྟན་ནས།  བཅིང་ཚད་ཀྱི་སྒྲོག་བཀྲོལ་ནས་མཉམ་པའི་ཐང་ལ་ཕྱུང་ཞེས་པས།  གཞི་རང་ཁ་མར་གྱུར་པའི་སྟེང་དུ་གྲུབ་མཐའི་ཁེངས་སེམས་བསྣན་པ་བཀྲོལ་ཞིང་གཉིས་མེད་མཉམ་པ་ཆེན་པོའི་དགོངས་པ་དང་ལྡན་པར་བྱས་ཏེ།  རིག་པ་རང་ས་ཟིན་པར་བྱས་སོ།  ཞེས་སོགས་རྒྱས་པ་ལོ་རྒྱུས་ཀྱི་མཚམས་སྦྱོར།  གཉིས་པ་མཇལ་དུས་གཉིས་པ་ལ་དྲུག་ལས།  [516]དང་པོ་དུས་ནམ་གསུངས་པ་ནི།  དེ་ནས་ལོ་ལྔ་ལོན་ཙམ་ན།  གྱེར་སྤུངས་ཆེན་པོ་མཚོ་གླིང་གི་དོ་ལ་དབེན་པ་མཛད་ནས་བཞུགས་ཙམ་ན།  དབྱར་ཟླ་ར་བའི་བཅོ་ལྔའི་གདུགས་ཀྱི་ཉིན་པར་ཞེས་པ་ནི།  ལོ་ཟླ་ས་གནས་དང་བཅས་པ་ཞིབ་ཏུ་སྨོས་པའོ།  གཉིས་པ་གང་ལ་གསུངས་ན།  གྱེར་སྤུངས་ཆེན་པོ་དགོངས་པ་ལ་བཞུགས་ནས་ཡོད་ཙམ་ན།  གསུངས་པ་ནི།  རང་ཉིད་སྤྲོས་བྲལ་གྱི་དགོངས་པ་བསྟན་པའི་དོན་ནོ།  གསུམ་པ་གང་གིས་ན་མདུན་གྱི་ནམ་མཁའ་ལ།  རྗེ་སྤྲུལ་པའི་སྐུ་ཏ་པི་ཧྲི་ཙ་དེ།  སྐུ་དྲི་མ་མེད་པ་ཤེལ་མདོག་ལྟ་བུ་ནི་དག་པ་ཟང་ཐལ་གྱི་ལྟ་བ་བསྟན་པ་དང་།  རང་འབྱུང་གི་སྐུ་ལ་རྒྱན་མེད་པ་ནི།  རྣམ་རྟོག་སྐྱོན་གྱིས་མ་བསླད་པ་དང་།  སྒྲིབ་གཡོག་མེད་པར་གཅེར་བུར་བཞུགས་པ་ནི།  རང་གསལ་རྗེན་པར་སྟོན་པའི་བརྡའོ།  བཞི་པ་ཅི་ལྟར་གསུངས་པ་ན་ཞུས་ལན་དུ་འབྲེལ་བའི་ཕྱིར།  གྱེར་སྤུངས་ཆེན་པོ་ཉིད་ཀྱིས་དད་པ་དང་གདུང་བ་སྐྱེས་ནས།  ལུས་ཀྱིས་བསྐོར་བ་དང་ལྷ་ཕྱག་འཚལ་བཙལ་པས།  རྗེའི་ཞལ་ནས་སྐལ་ལྡན་རིགས་ཀྱི་བུ་ཞེས་བརྡའ་སྤྲད་ནས།  ཚེ་རབས་གོང་ནས་སྤྱངས་པའི་ལས་འཕྲོ་ཅན།  ཞེས་པ་སྣོད་ཀྱི་ཁྱད་པར་ལས།  ངེས་པའི་དོན་བསྟན་དབང་པོ་གཏོད་ལ་ཉོན།  ཞེས་དང་གསུངས་པ་[517]དང་།  ཉན་པ་དམ་བཅས་པའོ།  ལྔ་པ་དོན་ཆེད་གང་ལ་གསུངས་པ་ནི།  ཕྱི་རབས་སྐལ་ལྡན་མ་ནོར་ལམ་ལ་འཁྲིད་པའི་ཕྱིར།  ཐབས་ལམ་འཇུག་སྒོ་ཐམས་ཅད་ཀྱི་རྩ་བ་འདི་གསུངས་ལ།  དྲུག་པ་གང་གསུངས་ན།  ཟབ་མོའི་སྙིང་གཏམ་ཚིག་གསུམ་ཁྱོད་ལ་བསྟན།  ཅེས་པ་ནི་ནང་དང་གསང་བ་ཡང་གསང་གི་གདམས་པ་ཟབ་དོན་གནད་ཀྱི་གདམས་པ་མཐར་ཐུག་བསྟན་པའོ།  གསུམ་པ་ཆེ་བརྗོད་ཡིན་ལུགས་ལ་གསུམ་སྟེ།  ཐུན་མོང་མ་ཡིན་པའི་གདམས་པ་འདི་ཀུན་གྱི་མཐར་ཐུག་ཏུ་བསྟན་པ་དང་།  ཐུན་མོང་གདམས་པ་རྣམ་གྲངས་དྲང་དོན་ལྡེམ་པོར་བསྟན་པ་དང་།  ཆེ་བརྗོད་ཡོན་ཏན་དང་བཅས་ཏེ་བསྟན་པའོ།  དང་པོ་ལ་སྤང་གཉེན་ངོ་སྐལ་དུ་གསུངས་པའམ།  བརྒྱད་ཁྲི་བཞི་སྟོང་བོན་གྱི་མཐར་ཐུག་ཐམས་ཅད་འདི་ལ་ཐུག་པས།  རྫོགས་པ་ཆེན་པོ་བོན་གྱི་ཡང་བཅུད་ཅེས་པས།  དེ་དག་མར་དང་འདྲ་བའི་ནང་ནས།  འདི་ནི་ཡང་ཞུན་ཡང་བཅུད་དུ་བསྟན་པ་དང་།  བདེར་གཤེགས་དགོངས་རྒྱུད་དགུའི་མན་ངག་སྟེ།  ཡེ་ཉིད་ཀྱི་སྟོན་པ་ནས་གསང་འདུས་ཡན་ཆད་དུ་ངང་དང་རང་བཞིན་གྱིས་དགོངས་པ་རང་ཤར་དུ་བརྒྱུད་པ་དང་།  གང་ཟག་ཉི་ཤུ་རྩ་བཞིའི་སྙན་རྒྱུད་དེ།  ལྷ་གཤེན་ནས་ཚེ་སྤུངས་ཟླ་བ་རྒྱལ་[518]མཚན་གྱི་བར་དུ་ཐབས་དང་རྫུ་འཕྲུལ་གྱིས་སྙན་ནས་སྙན་དུ་བརྒྱུད་པ་སྟེ།  དེ་དག་ཏིང་འཛིན་གྱིས་བརྒྱུད་ལ།  ཉེར་བརྒྱུད་ནི།  ཀུན་ཏུ་བཟང་པོའི་སྤྲུལ་པ་ཏ་པི་ཧྲི་ཙས།  གྱེར་སྤུངས་ལ་གསུངས་ནས།  རིམ་གྱིས་བརྒྱུད་པ་དག་ལ།  དོན་བརྒྱུད་ནི་ཐམས་ཅད་སེམས་ཉིད་ཀུན་ཏུ་བཟང་པོར་མཉམ་སྟེ།  ཀུན་ཏུ་བཟང་པོ་ལ་གསུངས་ཤིང་རྒྱུད་ལ་སེལ་ཡེ་མེད་ལྷད་མ་ཞུགས་པ་ལ་བྱའོ།  གཉིས་པ་ལ་ལྔ་ལས།  གང་གསུངས་ཤིང་གང་མ་ཤེས་ན་བྱང་ཆུབ་སེམས་ཀྱི་གནད་དྲུག་ཅེས་བྱ་བ་འདི་མ་ཤེས་ན་དང་།  གང་གིས་ན་མན་ངག་སྟོན་པའི་བླ་མ་ཞེས་པ།  དཔེ་དམུ་ལོང་ལ་རྫས་སྟོན་པ་དང་འདྲ་སྟེ།  གཏན་ལ་ཕེབས་མི་ནུས།  རྒྱུ་མཚན་མན་ངག་འདི་མེད་ན་རྫོགས་པ་ཆེན་པོའི་རྒྱུད་ལུང་བཤད་ཀྱང་།  སྙིང་མེད་ལུས་དང་།  མིག་མེད་དབང་པོ་འདྲ་ཞེས་པ་སྙིང་པོ་མེད་ཅིང་།  དོན་མི་རྟོགས་པར་བསྟན་པའོ།  ཚུལ་ཅི་ལྟར་ན།  བརྒྱད་ཁྲི་བཞི་སྟོང་བོན་སྒོ་ཅི་བསྟན་ཡང་།  དྲང་བའི་དོན་དུ་ཕྱོགས་ཙམ་བརྗོད་པར་ཟད།  གཉེན་པོའི་ཐོག་ཏུ་གང་གིས་ཕེབས་པ་མེད།  ཅེས་པས།  ཚིག་ཚོགས་ཐམས་ཅད་དྲང་དོན་ལྡེམ་པོར་བསྟན་ཀྱང་དོན་ཐོག་ཏུ་ཕེབས་ཤིང་རྒྱུད་ལ་འབྱོར་བ་དཀའོ།  གསུམ་པ་ལ་གསུམ་སྟེ།  གདམས་པའི་ཁྱད་པར་[519]ཡོན་ཏན་བསྟན་པ་དང་།  མིང་གི་རྣམ་གྲངས་བཤད་པ་དང་།  བཏང་བཞག་ཟུར་གྱིས་བསྟན་པའོ།  དང་པོ་ནི་རིགས་ཀྱི་བུ་དེའི་ཕྱིར་ན་གདམས་པ་འདི་ཀུན་གཞི་ངོས་འཛིན་པའི་མེ་ལོང་སྟེ།  མེ་ལོང་ངོས་ལ་བཞིན་བསྟན་ན་གསལ་བ་ལྟར།  གདམས་པ་འདི་གཞི་མ་མཐོང་བ་མཐོང་བར་བྱེད་པའོ།  ཡེ་ཤེས་གབ་བསྐུངས་འདོན་པའི་སྒྲོན་མ་སྟེ།  སྒྲོན་མེ་འདེགས་པས་རྫས་གསལ་བ་ལྟར་ཡེ་ཤེས་ཀྱི་གབ་བསྐུངས་མངོན་དུ་འདོན་པར་བྱེད་པ་ལ།  རིག་པ་གཅེར་བུར་འབྱིན་པའི་མན་ངག་སྟེ།  སྐྱེས་བུ་གོས་དང་བྲལ་ནས་ལུས་རྐྱང་རྗེན་ལ་འབུད་པ་འདྲ།  རིག་པ་སྒྲིབ་མེད་ཟང་ཐལ་དུ་སྟོན་ལ།  འཁྲུལ་པ་ཕུགས་ཐག་གཅོད་པའི་གདམས་པ་སྟེ།  ཆུ་རྐ་འགོ་ནས་བསྒྱུར་ན།  འོག་ཏུ་མི་འབབས་ལྟར་འཁྲུལ་པའི་ཕུགས་ཐག་ཆོད་པས་ཕྱིན་ཆད་ལ་འཁྲུལ་མི་སྲིད་པའོ།  གནས་ལུགས་མཛུབ་ཚུགས་སྟོན་པའི་སྙིང་གཏམ་སྟེ།  རྫས་ལ་མཛུབ་ཚུགས་སུ་བསྟན་ན་གཅེར་རེ་མཐོང་བ་ལྟར།  གནས་ལུགས་མཛུབ་ཚུགས་སུ་སྤྲད་ནས།  རིག་པ་གཅེར་མཐོང་དུ་སྟོན་པའོ།  གཉིས་པ་རྣམ་གྲངས་ལ་གནས་པ་གཞིའི་སྒྲོན་མ་ལས་སོགས་པ་དྲུག་སྟེ།  དཀྱུས་ན་གསལ་ལོ།  གསུམ་པ་ལ་གསུམ་སྟེ།  བཏང་བཞག་དངོས་དང་།  [520]དོན་གྱི་མདོར་བསྡུས་པའོ།  དང་པོ་ལ་རིགས་ཀྱི་བུ་ཞེས་པ་ནས།  བསྒྲགས་པར་མི་བྱའོ།  ཞེས་པའི་བར་གྱི་གཞུང་དོན་ནི་སྣོད་མེད་ལ་གསང་བ་སྟེ།  རྒྱུ་མཚན་གདམས་པའི་ནུས་པ་འཆོར་རོ།  རྒྱུད་པའི་བྱིན་རླབས་ཡལ།  དམ་ཚིག་ལ་སེལ་འཇུག་པས།  རབ་ཏུ་ཡང་གསང་ངོ་།  སྐྱེ་ཤི་གཏིང་ནས་འཇིགས་པའི་ཞེས་པ་ནས་དེ་ལ་བསྟན་པར་གྱིས་བར་ནི་ལས་ལྡན་ལ་སྟོན་པ་དེ།  རྒྱུ་མཚན་སྟོན་པའི་རྒྱལ་ཐེབས་སུ་རུང་།  འགྲོ་བའི་དོན་གྲུབ།  གདམས་པ་རྩ་འགགས་སུ་མི་འགྲོ་བའི་དགོས་པ་ཆེན་པོ་ཡོད།  གཉིས་པ་ཞེས་གསུངས་ནས།  སྒྲོན་མ་རྣམ་པ་དྲུག་གི་མན་ངག་བྱང་ཆུབ་སེམས་ཀྱི་གནད་དྲུག་ཏུ་གདམས་པ་ཞེས་པའི་རྩ་བའི་སྡོམ་ཚིག་ཏུ་གསུངས་ནས།  དུས་མཐའི་བར་དུ་མི་ནུབ་འགྲོ་དོན་བྱེད་པར་ཤོག  ཅེས་པ་ནི་སྨོན་ལམ་ལ།  ས་མ་ཡ་ནི་གསང་བའི་ཚིག་གོ  གཉིས་པ་གཞུང་གི་དོན་ལ་དྲུག་ལས།  དང་པོ་གནས་པ་གཞིའི་སྒྲོན་མ་ལ་གསུམ་སྟེ།  མདོར་བསྟན།  རྒྱས་པར་བཤད།  མདོ་བསྡུ་བའོ།  དང་པོ་ལ་ཀུན་ཏུ་བཟང་པོ་སྔར་བཞིན་ལ།  རང་རིག་ཡེ་ཤེས་སངས་རྒྱས་པ་ནི་གདོད་ནས་རང་འབྱུང་རིག་པའི་ཡེ་ཤེས་དོན་གྱི་སངས་རྒྱས་སུ་གནས་པའོ།  རིགས་ཀྱི་བུ་གནས་པ་གཞིའི་སྒྲོན་མ་བྱ་བ་ནི།  གདམས་[521]པ་འདི་ཡིས་ཀུན་གཞིའི་ངོ་བོ་ཅི་ལྟ་བ་བཞིན་ཏུ་བསྟན་པའོ།  གཉིས་པ་རྒྱས་བཤད་གཞུང་ལྟར་གཉིས་ཏེ།  གཞི་ངོ་བོ་ཉིད་ཀྱི་གནས་ལུགས་དང་།  འཁོར་འདས་གཉིས་ཀྱི་གྱེས་ཚུལ་ལོ།  དང་པོ་ལ་གཉིས་ཏེ།  རྒྱས་པར་བཤད་པར་དང་།  མདོ་བསྡུ་བའོ།  དང་པོ་གཞིའི་གནས་ལུགས་བསྟན་པ་ནི།  ཀུན་གཞི་རིག་པ་བློ་དང་གསུམ།  རྣམ་པ་གསུམ་དུ་ཤེས་པར་བྱ།  ཞེས་པ་ལྟར་གསུམ་ལས།  དང་པོ་ཀུན་གཞི་ལ་གསུམ་སྟེ།  མདོར་བསྟན།  རྒྱས་པར་བཤད།  མདོ་བསྡུ་བའོ།  དང་པོ་ལ་ཀུན་གཞི་བྱང་ཆུབ་སེམས་ཉིད་ནི་ཞེས་པས།  འཁོར་འདས་གཞི་རྩ།  འབྱུང་གཞི།  སྦྱི་མེས་ཆེན་པོའི་དོན་བསྟན་པའོ།  གཉིས་པ་ཀུན་གཞི་ཡེ་ནས་སྐུ་གསུམ་བདག་ཉིད་ཆེན་པོར་གནས་ཏེ།  སྒྲིབ་གཡོག་མེད་པར་འོད་གསལ།  དངོས་མཚན་མེད་པས་སྟོང་པ།  རྒྱུ་དང་རྐྱེན་གྱིས་མ་བཅོས་མ་བསླད་པས་ཀ་དག་གདོད་ནས་གང་གིས་ཡང་མ་གོས་པ་མ་བསྒྲིབས་རྗེན་པར་གནས་པའི་བོན་སྐུ་དེ་ལ།  བདེ་སྡུག་སྐྱོན་ཡོན་དགེ་སྡིག་འཁོར་འདས་ཡུལ་ཤེས་ལས་སོགས་གང་གི་ཡང་དྲི་མ་མེད་ཅིང་།  མཐས་མ་རེག་པའི་དག་པ་ཟང་ཐལ་ལོ།  རང་བཞིན་ལྷུན་གྲུབ་སྟེ།  དེའི་ངང་ལ་འཁོར་འདས་བདེ་སྡུག་ཉོན་མོངས་ཡེ་ཤེས་ལས་[522]སོགས་གང་ཡང་མེད།  ལྷུན་གྲུབ་ཏུ་ཤར་བ་དེ་ཆེད་དུ་མ་བྱས།  རྩོལ་བས་མ་བསྒྲུབ་པར་རང་འབྱུང་དུ་ཤར་བས་རྫོགས་པའི་སྐུ།  དེ་ལ་ཀུན་རྫོགས་ཕྱི་ནང་ཡུལ་ཤེས་མ་ལུས་པར་ཡང་རྫོགས་ཏེ།  འཁོར་འདས་ཐམས་ཅད་དང་།  ཐམས་ཅད་རྫོགས་ཏེ་ཤེས་བྱས་བསྡུས་པ་ཐམས་ཅད་ལྷག་མ་མ་ལུས་པར་འུབས་ཀྱིས་ཆུབ་པའོ༎  ངེས་མེད་སྤྲུལ་སྐུ་ལུང་མ་བསྟན་ཏེ།  ངོ་བོ་གང་ཡང་མ་གྲུབ་ཆོ་འཕྲུལ་སྣ་ཚོགས་སུ་གཡོ།  བྱེད་ལས་ཅི་ཡང་འཆར།  མཚན་ཉིད་འདི་ཞེས་ཅི་ཡང་བརྗོད་དུ་མེད་པའོ།  ཕྱོགས་མེད་ཆོ་འཕྲུལ་ཅི་ཡང་ཤར་ཞེས་པས་རང་བཞིན་ཕྱོགས་རིས་མཉམ་པ་ཆེན་པོར་གནས་ཀྱང་ཡང་།  རྣམ་པའམ་བྱེད་པ།  རྟོགས་མ་རྟོགས་ཀྱིས་འཁྲུལ་སྣང་བོན་དབྱིངས་བདེ་སྡུག་ལས་སོགས་སྣ་ཚོགས་སུ་ཤར་བའོ།  སོ་སོ་ཐ་དད་མ་ཡིན་ཏེ།  སྣང་སྲིད་ཡོངས་ལ་ནམ་མཁའ་བཞིན།  ཞེས་པ་ཀུན་གཞི་གཅིག་གིས་འཁོར་འདས་ཡོངས་ལ་ཁྱབ་པའོ།  མི་གཅིག་སོ་སོར་གནས་ཤེ་ན།  ཐིག་ལེ་གཅིག་གིས་ཡོངས་ལ་ཁྱབ་སྟེ།  སྣང་ཞིང་སྲིད་པའི་རང་བཞིན་སོ་སོར་དུ་མར་གནས་ཀྱང་ནམ་མཁའ་ནི་སོ་སོར་དུ་མ་མ་ཡིན་པ་ལྟར་རོ།  འཁོར་འདས་ཡོངས་ལ་སྤྱི་ཁྱབ་བདལ་ཅེས་པས།  རང་ཤེས་རིག་རྒྱུད་ཀྱི་ཀུན་གཞི་སངས་རྒྱས་[523]སེམས་ཅན་རྣམས་ཀྱི་རྒྱུད་ལ་ཡེ་མ་འདྲེས་སོ་སོར་རང་རང་ཤར་ཡང་།  ངོ་བོ་ཉིད་ཀྱི་གཞི་གཅིག་གིས་ཡོངས་ལ་སྤྱི་ཁྱབ་བདལ་པའོ།  མཁའ་ཀློད་དབྱིངས་གསུམ་དུ་བསྟན་པ་ནི།  མཁའ་གསལ་གཅིག་གིས་ཀུན་ལ་ཁྱབ་སྟེ།  སྒྲིབ་གཡོགས་མེད་པས་འོད་གསལ་ཆེན་པོ་དེ་ལས།  འཁོར་འདས་ཀུན་ལ་ཆེ་ཆུང་མང་ཉུང་འཕྲ་སྦོམ་སྲབ་འཐུག་མེད་པར་ཏིལ་དང་མར་གྱིས་ཚུལ་དུ་ཁྱབ་པའོ།  གསལ་བའི་མཁའ་ལ་ཕྱོགས་རིས་མེད་ཅེས་པས།  དེ་ལ་ཕྱོགས་མཚམས་སྟེང་འོག་མཐའ་དབུས་ཕྱི་ནང་ཁ་གཏིང་ཐོག་མཐའ་མེད་པར་སྣང་སྲིད་འཁོར་འདས་ཡོངས་ལ་ཕྱོགས་དང་རིས་མེད་མཉམ་པ་ཆེན་པོར་གནས་པའོ།  ཀློང་ཆེན་གཅིག་ནས་ཐམས་ཅད་ཤར་ཏེ།  སྟོང་ཞིང་བདག་མེད་ཆེན་པོའི་ཀློང་སྟེ།  དེ་ནས་ཤེས་བྱ་འཁོར་འདས་ཐམས་ཅད་ཀྱི་བོན་མི་འབྱུང་བ་མི་སྲིད་པ་མི་འཆར་བ་མེད་པ་དང་།  སྟོང་པའི་ཀློང་ལ་ཡངས་དོག་མེད་ཅེས་པ་ཁོའི་ངང་དུ་མ་ཤོང་པ།  མ་འདུས་པ།  འགལ་དོག་བྲི་གང་མེད་པའོ།  དབྱིངས་ཆེན་གཅིག་ན་ཐམས་ཅད་གནས་ཞེས་པས།  གཉིས་མེད་མཉམ་པ་ཆེན་པོའི་དབྱིངས་ན་ཤེས་བྱ་འཁོར་འདས་ཐམས་ཅད་བཏང་བྲལ་སྦྱོར་འབྱེད་ཉེ་རིང་མེད་པར་གནས་པ་ལ།  [524]མཉམ་པའི་དབྱིངས་ལ་མཐོ་དམན་མེད།  ཅེས་པས་དེ་ལྟར་གནས་པ་ལ་བཟང་ངན་ཆེ་ཆུང་མཐོ་དམན་བྲི་གང་དབྱེ་ཕྲི་མེད་པའི་སྤྱི་སྤུངས་ཆེན་པོར་གནས་པའོ།  དེ་ལ་བྱང་ཆུབ་སེམས་ཞེས་བྱ་ཞེས་པ་ནི།  མིང་གི་ངོས་འཛིན་ཏེ།  ཡེ་དོན་གྱི་ཀུན་གཞི་ཡང་བྱ།  འཁོར་འདས་ཀྱི་སྤྱི་གཞི་ཡང་བྱའོ།  ངོ་བོ་ཉིད་ཀྱི་གཞི་ཡང་བྱའོ།  གསུམ་པ་མདོ་སྡུད་ལ།  དྲང་བའི་དོན་ལ་གསུམ་དུ་བཤད་པ་ནི།  དེ་ཡང་སྒྲའི་མིང་ཚིག་གིས་མཚོན་ན།  ནམ་མཁའ་སེམས་ཉིད་བོན་ཉིད་གསུམ་ཡིན་ཏེ།  རིམ་པ་བཞིན་དཔེ་དོན་རྟགས་གསུམ་མོ།  ངེས་པའི་དོན་ལ་དབྱེར་མེད་པ་ནི།  དོན་ལ་སྨྲ་བསམ་བརྗོད་ལས་འདས་པ་དང་།  ཐིག་ལེ་ཆེན་པོ་གཅིག་ཏུ་གནས་ཞེས་པས་ཕྲ་ཞིང་བགྲང་དུ་མེད་པ་མཚོན་བརྗོད་ཀྱི་ཡུལ་ལས་འདས་པའོ།  འདིའི་སྐབས་སུ་དཔེ་དོན་རྟགས་གསུམ་དབྱེར་མེད་རོ་གཅིག་ཏུ་རྒྱུད་ལ་དབབ་ཅིང་ངོ་སྤྲད་པས་ངེས་ཤེས་ཁྱད་པར་ཅན་སྐྱེ་བའི་ཡན་ལག་ཏུ་འགྱུར་རོ།  ས་མ་ཡ་ནི་གསང་བའི་རྒྱས་བཏབས་པའོ།  གཉིས་པ་རིག་པའི་ཡེ་ཤེས་ལ་ལྔ་སྟེ།  ཡུལ་ཅན་རིག་པའི་ཡེ་ཤེས་ཀྱི་གནས་ལུགས་དང་།  ཡུལ་སྒྲ་འོད་ཟེར་གསུམ་གྱི་འཆར་ཚུལ་དང་།  ཡུལ་རིག་དབྱེར་མེད་ཟུང་འབྲེལ་དུ་བསྟན་པ་དང་།  རིག་པའི་རྣམ་གྲངས་བྱེ་[525]བྲག་ཏུ་བསྟན་པ་དང་།  དབྱེར་མེད་ཟུང་འབྲེལ་ལས་འཁོར་འདས་ཀྱི་འཆར་ཚུལ་ལོ།  དང་པོ་ནི་རིག་པའི་ཡེ་ཤེས་བྱ་བ་ནི་ཞེས་པས།  ལྷན་སྐྱེས་རང་ལ་ཤར་བའི་ཀུན་གཞི་ཤེས་རིག་རྒྱུད་ཀྱི་ཀུན་གཞི་ཞེས་བྱ་སྟེ།  ནམ་མཁའ་གཅིག་གི་ཀློང་ན་ཉི་མའི་སྙིང་པོ་སོ་སོ་དུ་མར་ཤར་བ་བཞིན།  གང་ཟག་རྒྱུད་ལ་སོ་སོར་གནས་པའོ།  ནམ་མཁའི་ཀློང་ནས་ཉི་མ་བཞིན།  ཀུན་གཞི་ཀློང་ནས་རིག་པར་ཤར་ཞེས་པས།  གནས་པ་དོན་གྱི་ཀུན་གཞི་ནི་ནམ་མཁའ་ལྟ་བུ་གཅིག་གི་ཀློང་ནས།  ཤེས་རིག་རྒྱུད་ཀྱི་ཀུན་གཞི་ཉི་མའི་སྙིང་པོ་ལྟ་བུ།  གང་ཟག་སོ་སོའི་རྒྱུད་ལ་རིག་པའི་ཡེ་ཤེས་སོ་སོར་ཤར་བའོ།  ངོ་བོ་གསལ་ལ་རང་བཞིན་སྟོང་།  རྣམ་པ་ཤེས་རིག་རྟོག་པ་མེད།  ཅེས་པས།  རིག་པ་དེ་ཡང་སྒྲིབ་གཡོགས་མེད་པས།  གསལ་ལ་རང་བཞིན་སྟོང་ཞིང་བདག་མེད་བློའི་སྤྱོད་ཡུལ་ལས་ཀྱང་འདས་ཤིང་རྣམ་པར་ཤེས་རིག་རྒྱལ་པོ་རྟོག་པ་མེད་པར་གནས་སོ།  གཉིས་པ་ལ།  དེ་ལས་སྣང་བའི་རྩལ་གསུམ་ཤར་ཏེ།  གཞི་དང་རིག་པ་གཉིས་སུ་མེད་པའི་གདངས་མ་འགགས་པའི་རང་སྣང་ལ།  སྣང་བ་ཆེན་པོ་གསུམ་ཤར་རོ།  དེ་གང་ཤར་ན།  སྒྲ་དང་འོད་དང་ཟེར་དང་གསུམ།  དེ་ཡང་རིག་པ་སྒྲིབ་མེད་རང་གསལ་གྱི་[526]མཁའ་ལ་འོད་དུ་ཤར་ལ།  སྟོང་པའི་ཀློང་ནས་རང་འབྱུང་སྒྲ་དེ།  སྟོང་ཞིང་བདག་མེད་པའི་རྩལ་ལས་སྒྲ་དང་།  གཉིས་མེད་རིག་པ་ཟེར་དུ་འཕྲོས་ཏེ།  སྟོང་གསལ་གཉིས་མེད་ཀྱི་རྩལ་ལས་ཟེར་དུ་ཤར།  དེ་ལས་སྒྲ་འོད་ཟེར་གསུམ་ལ་སྣང་བའི་ཡུལ་དེ།  རང་སྣང་དུ་ཤར་པས་ཡུལ་ཞེས་བྱ་སྟེ།  ཕྱིའི་ཡུལ་ཐམས་ཅད་དེ་ལས་ཤར་པའོ།  རིག་པའི་ཡེ་ཤེས་ལ་ཡུལ་ཅན་གྱི་ཤེས་པ་ཞེས་བྱའོ།  གསུམ་པ་ཡུལ་རིག་ཟུང་འབྲེལ་དུ་བསྟན་པ་ལ།  ཡུལ་རིག་སོ་སོར་མ་ཡིན་ཏེ་ཞེས་པས།  དེ་གཉིས་སོ་སོ་འམ་འདུ་འབྲལ་ཅན་མ་ཡིན་ཏེ།  དབྱེ་ཡིས་མི་ཕྱེད་ཟུང་འབྲེལ་ཞེས་པས།  རིག་པའི་རྩལ་ལས་ཡུལ་དུ་ཤར།  ཡུལ་གྱི་དབྱིངས་ལས་རིག་པ་ཤར་བས།  དབྱེ་ཡིས་མི་ཕྱེད།  བསྲེས་པས་མ་འདྲེས་དབྱེར་མེད་ཟུང་འཇུག་ཏུ་གནས་སོ།  བཞི་བ་རིག་པའི་རྣམ་གྲངས་དེ་ལ་རིག་པའི་ཡེ་ཤེས་ཟེར་ཞེས་པས།  ཀུན་གཞིའི་ཀློང་ནས་རིག་པ་རང་གསལ་རྟོག་མེད་མ་བསྒྲིབས་རྗེན་པར་ཤར་བར་དེ་ལས་རིག་པའི་ཡེ་ཤེས་སོ།  ཤེས་རིག་རྒྱུད་ཀྱི་ཀུན་གཞི་བྱ་སྟེ།  བསམ་དྲན་ཤེས་རིག་ཐམས་ཅད་ཀྱི་འཆར་གཞི་གྱུར་ཅིང་ངོ་བོ་དུས་གསུམ་རྒྱུན་ཆད་མེད་པ་དང་།  མེ་ལོང་ཡེ་ཤེས་ཡོན་ཏན་གཞི་ཞེས་པས།  ངོ་བོ་གསལ་བ་རང་བཞིན་མེད་ཅིང་བྱེད་[527]པ་སྐུ་དང་ཡེ་ཤེས་ཐམས་ཅད་འཆར་ཞིང་གྲོལ་བའི་གཞིར་གྱུར་པའོ།  ཀུན་གཞི་རྣམ་ཤེས་བག་ཆགས་གཞི་སྟེ་ངོ་བོ་ལུང་མ་བསྟན་བྱེད་པ་ལས།  ཉོན་མོངས་ཀྱི་སོགས་གཞིར་གྱུར་པའོ།  མ་འདྲེས་ཡོངས་སུ་རྫོགས་ཏེ།  སྣང་སྲིད་ཀྱི་མཚན་ཉིད་མ་འདྲེས་སོ་སོར་ཤར་ཡང་ནམ་མཁའི་དང་དུ་ཐམས་ཅད་ཡོངས་སུ་རྫོགས་པ་ལྟར་ཐིག་ལེ་གཅིག་ལ་ཡོངས་སུ་རྫོགས་པའོ།  རིག་པའི་ཡེ་ཤེས་སེམས་རྒྱུད་སོ་སོར་ཤར་ཏེ།  བྱང་ཆུབ་སེམས་ཀྱི་ངང་དུ་འཁོར་འདས་ཐམས་ཅད་སོ་སོར་རྫོགས་ཤིང་གང་ཟག་གཅིག་གི་རྒྱུད་ལ་རིག་པ་སོ་སོར་ཤར་བའོ།  ལྔ་པ་དབྱེར་མེད་ཟུང་འབྲེལ་ལ་འཁོར་འདས་ཀྱི་འཆར་ཚུལ་ནི་ཀུན་གཞི་རྟོག་མེད་ལུང་མ་བསྟན་ཞེས་པས།  ངོ་བོ་ཀ་དག་ཆེན་པོར་གནས་ཤིང་རྣམ་པ་འདི་ཞེས་མཚོན་བརྗོད་ཀྱི་ཡུལ་ལས་འདས་ཤིང་།  བྱེད་པ་གང་གི་ཡང་ཕྱོགས་སུ་མ་ལྟུང་རིས་སུ་མ་ཆད་པའོ།  ངོ་བོ་དྲི་མེད་ཀ་དག་ཀྱང་ཞེས་པས་གང་གི་ཡང་མཐས་མ་རེག་ཅིང་དག་པ་ཟང་ཐལ་གཅེར་བུར་རྗེན་ནེ་བ་རང་གསལ་དྲི་མེད་དུ་གནས་པའོ།  འཁོར་འདས་སྐྱོན་ཡོན་གཉིས་ཀའི་གཞི་སྟེ།  མ་རྟོགས་ན་འཁོར་བའི་ཉེས་སྐྱོན་དང་།  རྟོགས་ན་མྱང་འདས་ཡོན་ཏན་གྱི་གཞིའོ།  འོད་དང་རིག་པ་འབྲེལ་བ་[528]ལས།  སྐུ་དང་ལུས་ཀྱི་གཞི་རུ་གྱུར་ཏེ།  རྟོགས་ན་སངས་རྒྱས་སྐུའི་རྣམ་སྤྲུལ་ཐམས་ཅད་དང་།  མ་རྟོགས་ན་སེམས་ཅན་གྱི་ལུས་ཀྱི་ཕུང་པོ་ཐམས་ཅད་འབྱུང་བའོ།  སྒྲ་དང་རིག་པ་འབྲེལ་བ་ལས།  གསུང་དང་ངག་གི་གཞི་རུ་གྱུར་ཅེས་པས།  དེའི་རྩལ་ལས་སངས་རྒྱས་ཀྱི་གསུང་གི་རྣམ་སྤྲུལ་སེམས་ཅན་གྱི་ངག་གི་སྒྲ་སྐད་འབྱུང་བ་དང་།  ཟེར་དང་རིག་པ་འབྲེལ་པ་ལས།  ཐུགས་དང་ཡིད་ཀྱི་གཞི་རུ་གྱུར།  དེའི་རྩལ་ལས་སངས་རྒྱས་ཀྱི་མཁྱེན་པའི་ཡེ་ཤེས་དང་སེམས་ཅན་གྱི་དྲན་རྟོག་ཐམས་ཅད་འབྱུང་བའོ།  ས་མ་ཡ་ནི་ཟབ་ཅིང་གསང་བའོ།  གསུམ་བ་བློ་བསྟན་པ་ལ་གཉིས་ཏེ།  བཞི་པ་བློའི་འཆར་ཚུལ་དང་།  ཤར་པ་བློ་ཡི་རྣམ་གྲངས་སོ།  དང་པོ་བློའི་འཆར་ཚུལ་ནི།  བློའི་སེམས་ཞེས་བྱ་བ་ནི།  ཞེས་པས།  ངོ་བོ་ལ་འཛིན་པ་རྡུལ་ཙམ་ཡང་མེད་ཀྱང་།  བསམ་པའི་བློ་ཞེས་བྱའོ།  ཤེས་རིག་རྒྱལ་པོ་རྟོག་མེད་ཀྱང་།  བསམ་དྲན་སྣ་ཚོགས་འཆར་བའི་གཞི་ཞེས་པས།  ངོ་བོ་ལ་རྣམ་རྟོག་རྡུལ་ཙམ་མེད་ཀྱང་།  ཆོ་འཕྲུལ་དང་རྩལ་དུ་བསམ་པའི་བློ་དང་།  དྲན་པའི་སེམས་སྣ་ཚོགས་འཆར་བའི་གཞིར་གྱུར་པའོ།  ཉི་མའི་རྩལ་ལས་འོད་ཟེར་བཞིན།  རིག་པའི་རྩལ་ལས་བློ་རུ་ཤར།  ཞེས་པས།  ཉི་མའི་རྩལ་ལས་འོད་ཟེར་[529]བཞིན།  རིག་པའི་ཡེ་ཤེས་ལས་བློའི་བསམ་དྲན་སྣ་ཚོགས་ཤར་བའོ།  དྲན་རིག་སྣ་ཚོགས་ཡུལ་ལ་སྤྱོད།  ཚོགས་དྲུག་ཡུལ་དྲུག་རྣམ་ཤེས་དྲུག་དང་།  གཟུགས་སྒྲ་དྲི་རོ་རེག་བོན་ཤར་བའོ།  གཉིས་པ་བློའི་རྣམ་གྲངས་ནི།  དེ་ལས་བསམ་པའི་བློ་ཞེས་བྱ།  ཞེས་པས།  ཡུལ་ལ་བསམ་པ་བྱེད་པས་བློ་ཞེས་བྱའོ།  དྲན་ཞིང་རིག་པས་དྲན་པ་བྱ་ཞེས་བྱའོ།  བསམ་པ་དྲན་ཞིང་རིག་པས་བསམ་པར་ཞེས་བྱའོ།  ཡུལ་ལ་སྤྱོད་པའི་སེམས་ཞེས་བྱ།  ཞེས་པ་དྲན་པ་སེམས་ཀྱི་ཡུལ་ལས་སྤྱོད་པའོ།  གཉིས་པ་མདོར་བསྡུས་ཏེ་བསྟན་པ་ལ་གཉིས་ཏེ།  ཡུལ་ཅན་མ་བུ་རྩལ་གསུམ་རྣམ་གྲངས་དང་།  དེ་གང་ཟག་གི་རྒྱུད་ལ་གནས་ཚུལ་ལོ།  དང་པོ་མདོ་རུ་བསྡུས་ན་འདི་ལྟར་ཏེ།  ཞེས་པས།  མན་ངག་མདོར་བསྡུས་ནས་བསྟན་པ་འདི་ལྟར་རོ།  ཀུན་གཞི་རིག་པ་བློ་དང་གསུམ་ཞེས་པས།  བྱང་ཆུབ་སེམས་རིག་པའི་ཡེ་ཤེས་སུ།  དྲན་རིག་བློ་དང་གསུམ་དུ་བསྟན་པའོ།  གཞི་དང་བློ་དང་ཆོ་འཕྲུལ་གསུམ་ཞེས་བྱ་བ།  བྱང་ཆུབ་སེམས་ནི་གཞི་ཞེས་བྱ།  རིག་པའི་ཡེ་ཤེས་ལ་སྙིང་པོ་ཞེས་བྱའོ།  བློ་ནི་ཆོ་འཕྲུལ་ཞེས་བྱའོ།  མ་དང་བུ་དང་རྩལ་ཞེས་པས།  བྱང་ཆུབ་སེམས་མ།  རིག་པའི་ཡེ་ཤེས་བུ།  བློ་ནི་མ་བུ་དབྱེར་མེད་ཀྱི་རྩལ་[530]ལོ།  སེམས་དང་སེམས་ཉིད་ཅེས་ཀྱང་བྱ།  ཞེས་པས།  དྲན་རིག་བློ་ནི་སེམས་ཞེས་བྱ།  བྱང་ཆུབ་སེམས་ནི་ངོ་བོ་ཡོངས་ལ་ཁྱབ་པའི་སེམས་ཉིད་དོ།  རིག་པའི་ཡེ་ཤེས་ནི་ལྷན་སྐྱེས་རང་ལ་གནས་པའི་སེམས་ཉིད་དོ།  གཉིས་པ་གང་ཟག་གི་རྒྱུད་ལ་གནས་ཚུལ་ནི།  གང་ཟག་གཅིག་གི་རྒྱུད་ཐོག་ན།  འདུ་འབྲལ་མེད་པར་གནས་ཚུལ་ནི།  ཞེས་པ།  དེ་གསུམ་གང་ཟག་གཅིག་གི་རྒྱུད་ཐོག་ན།  ཇི་ལྟར་གནས་ཞེ་ན།  ཀུན་གཞི་མ་བུ་དབྱེར་མེད།  གནས་ལུགས་དོན་གྱི་སངས་རྒྱས་སུ་གནས་ཏེ།  མ་ཀུན་གཞི་སྟོང་པ་ནམ་མཁའ་ལྟ་བུར་གནས།  བུ་རིག་པའི་ཡེ་ཤེས་ཉི་མའི་སྙིང་པོ་ལྟ་བུར་གནས།  དེ་གཉིས་དབྱེར་མེད་མཁའ་ལ་ཉི་མ་ཤར་བ་ལྟ་བུ།  གསལ་སྟོང་གཉིས་མེད་དུ་གནས།  བློའི་དྲན་བསམ་ཐམས་ཅད་རང་ཤར་རང་གྲོལ་ཉི་མའི་ཟེར་ལྟ་བུར་གནས།  དེའི་ངང་ནས་ཡུལ་འོད་གསལ་སྟོང་དབྱིངས་རང་སྣང་སྒྱུ་མ་ལྟ་བུར་ཤར་ཏེ།  སྒྲ་རིག་པའི་རང་སྒྲ་བྲག་ཆ་ལྟ་བུར་རིག་པའི་རྩལ་དུ་ཤར།  འོད་རིག་པའི་རང་འོད་མཁའ་ལ་གཞའ་འཁྱིལ་པ་ལྟ་བུར་ཤར།  ཟེར་རིག་པའི་རང་ཟེར་མཁའ་ལ་ཉི་ཟེར་ལྟ་བུར་ཤར།  དེ་ཡང་ཡུལ་ཤེས་གཉིས་མེད་དབྱེར་མེད།  འོད་གསལ་ཆེན་པོ་སྐུ་དང་ཡེ་ཤེས་རྒྱན་དང་དཀྱིལ་འཁོར་ཞིང་[531]ཁམས་ཀྱི་རང་བཞིན་དུ་གདོད་ནས་གནས་པ་ནི།  གཞི་འོད་གསལ་ཡེ་ནས་སངས་རྒྱས་སུ་གནས་པ་ཡིན་ལ།  དེའི་དོན་རྒྱུད་ལ་ཤར་ཞིང་མངོན་དུ་གྱུར་པ་ནི་ལམ་གྱི་འོད་གསལ་མངོན་སངས་རྒྱས་པ་ཡིན་ཞིང་།  དེ་ཉིད་ཡོངས་སུ་རྫོགས་ཤིང་མཐར་ཐུག་པ་ནི།  འབྲས་བུའི་འོད་གསལ་རྫོགས་སངས་རྒྱས་པའོ།  གཉིས་པ་འཁོར་འདས་ཀྱི་གྱེས་ཚུལ་ལ་གསུམ་སྟེ།  བསྟན།  བཤད།  བསྡུ་བའོ།  དང་པོ་ཀུན་བཟང་ཇི་ལྟར་ཡེ་སངས་རྒྱས་ཤེ་ན།  རྟོགས་པ་ཀུན་བཟང་ཡེ་སངས་རྒྱས་པའོ།  སེམས་ཅན་ལས་ཀྱིས་ཇི་ལྟར་འཁོར་ཞེ་ན།  མ་རྟོགས་སེམས་ཅན་ལས་ཀྱིས་འཁོར་བའོ།  ཀུན་གཞི་རིག་པ་རྟོགས་འཁྲུལ་གཞི་ཞེས་པས།  ངོ་བོ་ལ་རྟོགས་འཁྲུལ་གང་གི་ཡང་དྲི་མ་མེད་ཀྱང་།  རྟོགས་འཁྲུལ་གཉིས་འབྱུང་བའི་གཞིར་གྱུར་པའོ།  སྣང་བའི་ཡུལ་གསུམ་རྟོགས་འཁྲུལ་རྐྱེན་ཞེས་པས།  སྒྲ་འོད་ཟེར་གསུམ་རང་སྣང་དུ་མ་ཤེས་པས།  རྐྱེན་བྱས་ན་རྟོགས་འཁྲུལ་འབྱུང་བའོ།  དྲན་རིག་ཤེས་པ་རྟོགས་འཁྲུལ་རྒྱུ་ཞེས་པས།  བློ་ལ་རྟོགས་མ་རྟོགས་གཉིས་སུ་འབྱུང་བའོ།  ཀུན་གཞི་རིག་པ་རྟོགས་འཁྲུལ་མེད་ཅེས་པ།  ཀུན་གཞི་རིག་པ་རྟོགས་འཁྲུལ་གྱི་གཞིར་གྱུར་ཀྱང་།  དེ་གཉིས་གང་གི་ཡང་དྲི་མ་མེད་པའོ།  [532]འཁོར་འདས་གཉིས་སུ་གྱེས་པ་མེད་ཅེས་པས།  གཞིའི་གནས་ལུགས་ལ་དེ་གཉིས་སུ་གྱེས་པ་མེད་དོ།  དྲན་པའི་བློ་ལ་རྟོགས་འཁྲུལ་བྱུང་ཞེས་པས་ཇི་བཞིན་དུ་དྲན་པ་དང་།  ལོག་པའི་དྲན་པ་ལས་དེ་གཉིས་སུ་འབྱུང་བའོ།  འཁོར་བ་དང་མྱང་འདས་གཉིས་ལྟར་ཤར།  ཞེས་པས་རྟོགས་པས་མྱང་འདས་དང་།  མ་རྟོགས་པས་འཁོར་བར་ཤར་བའོ།  གཉིས་པ་རྒྱས་བཤད་ལ་གཉིས་ཏེ།  མྱང་འདས་ཀྱི་དང་།  འཁོར་བའི་གྱེས་ཚུལ་ལོ།  དང་པོ་ལ་གཉིས་ཏེ།  གནས་ལུགས་ཇི་ལྟར་རྟོགས་ཚུལ་དང་།  རྟོགས་པས་མྱང་འདས་ཐོབ་ཚུལ་ལོ།  དང་པོ་ཇི་ལྟར་རྟོགས་པའི་གཏན་ཚིགས་ནི་ཞེས་པས།  ཀུན་བཟང་གིས་ཇི་ལྟར་རྟོགས་ཤེ་ན།  སྣང་བའི་ཡུལ་གསུམ་རྩལ་དུ་ཤར་བས་ཞེས་པས།  སྒྲ་འོད་ཟེར་གསུམ་མངོན་དུ་ཤར་བའི་ཚེའོ།  དྲན་རིག་བློའི་ཤེས་པ་ཡིས།  རང་སྣང་སྒྱུ་མ་ལྷག་གིར་མཐོང་།  ཞེས་པས་དྲན་པའི་བློ་ཡིས་འོད་རང་འོད་གཞའ་ཚོན་ལྟ་བུ་སྒྲ་རང་སྒྲ་བྲག་ཆ་ལྟ་བུ།  ཟེར་རང་ཟེར་གཟུགས་བརྙན་ལྟ་བུར་མཐོང་བའོ།  རང་སྣང་ཡུལ་གྱིས་རྐྱེན་བྱས་ནས་ཞེས་པས།  མེ་ལོང་ལ་བལྟས་པས་བྱད་མཐོང་བ་བཞིན།  ཡུལ་གྱི་རྐྱེན་གྱིས་རིག་པ་མཐོང་བའོ།  དེའི་དུས་ན་རྣམ་རྟོག་བློའི་གཡང་ལུགས་གོན་མ་མྱོང་བའི་[533]རིག་པ་གཅེར་བུ་ཤར་བའོ།  ཀུན་གཞི་དྲི་མེད་སལ་གྱིས་རྟོགས་ཞེས་པས།  བག་ཆགས་དང་སྒྲིབ་༼པས་༽གཡོགས་མ་མྱོང་བའི་ཀུན་གཞི་སལ་གྱིས་རྟོགས་པའོ།  རྟོགས་ཤིང་རིག་པ་རང་ས་ཟིན་ཞེས་པ།  ཀུན་ཏུ་བཟང་པོའི་རྒྱལ་ས་ཟིན་པའོ།  སྣང་བ་ཡུལ་གྱི་རྗེས་མ་འབྲེང་ཞེས་པས་རིག་པས་རྒྱལ་ས་ཟིན་པས།  སྣང་བ་དམངས་དང་འདྲ་བའི་རྗེས་མི་འབྲེང་བའོ།  དེ་ཚེ་རང་དབང་མངོན་དུ་གྱུར་ཅེས་པས།  ཡུལ་གྱི་རིག་པ་རང་དབང་ཐོབ་པས།  ཤེས་པ་ཡུལ་གྱི་རྗེས་སུ་མི་འབྲེང་བའོ།  གཉིས་པ་མྱང་འདས་ཐོབ་ཚུལ་ནི།  མྱ་ངན་འདས་པའི་རྣམ་སྤྲུལ་རྣམས།  བསྒྲུབས་པ་མེད་པས་ཤུགས་ལས་ཤར།  ཅེས་པ་དེ་རྟོགས་པའི་ཚེ་སྐུ་དང་ཡེ་ཤེས་ལས་སོགས་ཡོན་ཏན་གྱི་ཚོགས་རྣམས་ཆེད་དུ་མི་དགོས་པར་རང་ཤུགས་ལས་ཤར་བའོ།  འོད་དང་རིག་པ་འབྲེལ་བ་ལས།  སྐུའི་རྣམ་སྤྲུལ་ཐམས་ཅད་ཤར།  ཅེས་པས།  དེའི་རྩལ་ལས་སངས་རྒྱས་སྐུ་གསུམ་སྐུ་ལྔ་རིགས་ལྔ་ལྷ་གཞལ་ཡས་ཁང་དང་ཞིང་ཁམས་རྒྱན་དང་དཀྱིལ་འཁོར་སྐུ་མདོག་དང་ཕྱག་མཚན་འོད་ཟེར་རྣམས་སྐུ་དང་གཟུགས་བརྙན་དུ་ཤར་བའོ།  སྒྲ་དང་རིག་པ་འབྲེལ་བ་ལས།  གསུང་གི་རྣམ་སྤྲུལ་ཐམས་ཅད་ཤར།  ཅེས་པར།  དེའི་རྩལ་ལས་[534]ཚངས་པའི་གསུང་དབྱངས་བོན་སྒོ་དང་ཐེག་རྒྱུད།  བདེན་པའི་སྒྲ་ཚིག་དུ་མ་ཤར་བའོ།  ཟེར་དང་རིག་པ་འབྲེལ་བ་ལས།  ཐུགས་ཀྱི་རྣམ་སྤྲུལ་ཐམས་ཅད་ཤར།  ཞེས་པས།  དེའི་རྩལ་ལས་མཁྱེན་པའི་ཡེ་ཤེས་ལྔ།  དེ་ལས་གྱེས་ཚུལ་དྲུག་བཅུ་རྩ་གཅིག  བརྒྱད་ཁྲི་བཞི་སྟོང་ཁྲི་དང་འབུམ་འགྱུར་ཐམས་ཅད་ཤར་བའོ།  སྐུ་གསུང་ཐུགས་ཀྱི་རྩལ་གསུམ་ལས།  ཡོན་ཏན་འཕྲིན་ལས་ཐམས་ཅད་ཤར།  ཅེས་པས།  དེ་གསུམ་ཟུང་དུ་འབྲེལ་བའི་རྩལ་ལས།  ཆེ་བའི་ཡོན་ཏན་དང་།  མཛད་པའི་འཕྲིན་ལས་རྣམས་འབད་པ་ལམ་ལ་མ་ལྟོས་པར་ངང་ངམ་ཤུགས་ལས་ཤར་བའོ།  ཚོགས་གཉིས་བསགས་པ་མ་ཡིན་ཏེ།  རྟོགས་པའི་སྟོབས་ཀྱི་ཤུགས་ལས་བྱུང་།  ཞེས་པས།  ཐེག་པ་འོག་མ་ལྟར་བསོད་ནམས་དང་།  ཡེ་ཤེས་ཀྱི་ཚོགས་བསགས་པ་ལས་བྱུང་བ་མ་ཡིན་ཏེ།  རྟོགས་པའི་སྟོབས་ཀྱིས་རྩོལ་བ་མེད་པར་ལྷུན་གྲུབ་ཏུ་ཤར་བའོ།  གཉིས་པ་འཁོར་བའི་གྱེས་ཚུལ་ལ་གསུམ་སྟེ།  དོན་ལ་ཇི་ལྟར་འཁྲུལ་ཚུལ་དང་།  འཁྲུལ་པས་འཁོར་བར་འཁྱམས་ཚུལ་དང་།  དེའི་དོན་མདོར་བསྡུས་པའོ།  དང་པོ་ལ་བཞི་སྟེ།  ལྷན་སྐྱེས་མ་རིག་བྱུང་ཚུལ།  ཀུན་བརྟག་མ་རིག་བྱུང་ཚུལ།  བདག་འཛིན་ཉོན་མོངས་ཡིད་ཀྱི་བྱུང་ཚུལ།  གཞི་ལ་[535]བག་ཆགས་ཀྱི་སོགས་ཚུལ་ལོ།  དང་པོ་ལ།  སྣང་བའི་ཡུལ་གསུམ་མངོན་དུ་ཤར་བའི་ཚེ།  ཞེས་པས།  སྒྲ་འོད་ཟེར་གསུམ་མངོན་དུ་ཤར་བའི་ཚེའོ།  དྲན་རིག་བློའི་ཤེས་པ་ཡུལ་ལ་རྨོངས་ཞེས་པས།  ཡུལ་གྱི་འདུག་ཚུལ་མ་ཤེས་པའོ།  རང་སྣང་སྒྱུ་མར་མ་ཤེས་གཞན་སྣང་བདེན་པར་མཐོང་ཞེས་པས།  སྒྲ་འོད་ཟེར་གསུམ་རིག་པའི་རྩལ་དུ་མ་ཤེས་ཕ་རོལ་ན་སྣང་བ་རང་རྒྱུད་པར་མཐོང་སྟེ།  དཔེར་ན་རང་གཟུགས་ཆུ་ནང་ན་ཤར་བ་ལ།  རང་གཟུགས་སུ་མཐོང་གཞན་གཟུགས་སུ་མཐོང་བ་བཞིན་ནོ།  གཞན་མཐོང་བློ་ཡིས་རིག་པའི་དོན་ལ་བསྒྲིབས།  ཞེས་པས།  རིག་པ་གཅེར་བུ་ལ་རྣམ་རྟོག་བློ་ཡིས་གོས་བསྐོན་ཏེ།  དཔེར་ན་ཉི་མ་སྤྲིན་གྱིས་གཡོགས་པ་བཞིན་ནོ།  རང་རིག་མ་ཤེས་ཀུན་གཞི་དོན་མ་རྟོགས།  ཞེས་པས་རང་རིག་ཉི་མ་ལྟ་བུ་ངོ་མ་ཤེས་པས།  མ་རིག་མུན་པའི་སྨག་དང་འདྲ་བ་འཐིམས་པས།  ཀུན་གཞི་ནམ་མཁའ་དང་འདྲ་བའི་དོན་ལ་བསྒྲིབས་ཏེ།  དཔེར་ན་ཉི་མ་ནུབ་པས་མུན་པའི་སྨག་གིས་བསྒྲིབས་པ་ལྟ་བུའོ།  དེ་ནི་ལྷན་ཅིག་སྐྱེས་པའི་མ་རིག་པ་ཞེས་པས་གནས་ལུགས་རང་ཆས་སུ་ཡོད་ཀྱང་།  ངོ་མ་ཤེས་པའོ།  གཉིས་པ་ཀུན་བརྟགས་མ་རིག་པའི་བྱུང་ཚུལ་ནི།  མ་རིག་[536]དབང་གིས་ཤེས་པ་ཡུལ་ལ་འགྱུས།  ཞེས་པས་ངོ་མ་ཤེས་པས་ཡིད་ཀྱི་འགྱུ་བ་ཅན་དུ་བྱུང་བའོ།  སྣང་བའི་ཡུལ་ལ་རྣམ་པར་བརྟགས་ཏེ་བཟུངས།  ཞེས་པས།  སྒྲ་འོད་ཟེར་གསུམ་ལ་བདེན་པའི་རྣམ་པ་ཅན་དུ་ཞེན་པའོ།  ཤེས་པ་ཡུལ་ལ་འགྱུས་པས་སོ་མ་ཟིན།  ཞེས་པས།  རིག་པའི་རང་ས་མ་ཟིན་ཅེས་པའོ།  རིག་པ་སོ་མ་ཟིན་པས་སྣང་བའི་ཡུལ་གསུམ་འཁྲུགས།  ཞེས་པས།  སྤྲིན་གྱི་རྗེས་སུ་རླུང་ཞུགས་པས་རླུང་གིས་སྤྲིན་འཁྲུགས་པ་བཞིན་ནོ།  སྣང་བའི་ཡུལ་འཁྲུགས་པས་རྒྱུ་ལྔའི་འབྱུང་བ་ཤར་ཅེས་པས།  སྒྲ་འོད་ཟེར་གསུམ་ལས།  མེ་ཆུ་ས་རླུང་ནམ་མཁའ་ལས་སོགས་པ་རྣམས་བྱུང་ངོ་།  རྒྱུ་ལྔའི་འབྱུང་བ་ལྔ་ཤར་ཏེ།  ཡུལ་ལྔའི་སྣང་བ་ཤར་ཅེས་པས།  འབྱུང་བ་ལྔའི་བཅུད་ལས་གཟུགས་སྒྲ་དྲི་རོ་རེག་བྱ་ལྔར་བྱུང་བའོ།  ཡུལ་ལྔའི་སྣང་བ་ཤར་བས་སྒོ་ལྔའི་ཤེས་པ་ཤར་ཅེས་པས་ཡུལ་དེའི་མིག་གི་རྣམ་ཤེས་རྣ་བ་སྣ་ལྕེ་ལུས་ཀྱི་རྣམ་པར་ཤེས་པ་ལྔ་སོ་སོར་ཤར་བའོ།  ཚོགས་དྲུག་ཡུལ་དྲུག་ལ་བརྟགས་ཏེ།  སྣ་ཚོགས་དུ་མར་ཕྱེ་ཞེས་པས།  བཟང་ངན་ཆེ་ཆུང་མཐོ་དམན་བདག་གཞན་དགྲ་གཉེན་ལྷ་འདྲེ་ལས་སོགས་སུ་འཛིན་པའོ།  དེ་ནི་ཀུན་ཏུ་བརྟག་པའི་མ་རིག་པ་ཞེས་བྱའོ།  ཐ་དད་དུ་འཛིན་པའི་ཤེས་པ་དེ་ལ་ཐ་དད་དུ་[537]འཛིན་པའི་ཤེས་པ་ཞེས་བྱའོ།  གསུམ་པ་ཉོན་མོངས་ཡིད་ཀྱི་བྱུང་ཚུལ་ནི།  ཀུན་བརྟགས་མ་རིག་དབང་གིས་བདག་དང་གཞན་དུ་བཟུང་།  ཞེས་པས།  དེ་ལྟར་བཟུང་བས་འཛིན་མཁན་བདག་༼འཛིན་མཁན་ལ་བདག་དང་ཡུལ་ལ་གཞན་༽ལ་ཡུལ་དུ་བཟུང་བའོ།  བདག་དང་གཞན་དུ་བཟུང་བས་ཉོན་མོངས་དུག་ལྔ་བྱུང་།  ཞེས་པས།  ཡུལ་ཡིད་དུ་འོང་བ་ལ་འདོད་ཆགས།  མི་འོང་པ་ལ་ཞེ་སྡང་།  གཉིས་ཀ་མ་ཡིན་བ་ལ་གཏི་མུག  རང་གི་ཆེ་བ་ལ་ང་རྒྱལ།  གཞན་གྱི་ཡོན་ཏན་ལ་འཕྲག་དོག་དང་ལྔར་བྱུང་བའོ།  དེ་ནི་ཉོན་མོངས་པ་ཡིད་ཀྱི་རྣམ་ཤེས་ཞེས་པས།  ཐ་དད་དུ་རྟོག་ཅིང་བདག་གཞན་དུ་འཛིན་པ།  ཉོན་མོངས་ཡིད་དེ་འཁྲུལ་ཤེས་སོ།  བཞི་པ་བག་ཆགས་སོགས་ཚུལ་ནི།  དུག་ལྔ་དབང་གིས་འདུ་བྱེད་ལས་སྤྱོད་བྱུང་།  ཞེས་པས།  འབད་རྩོལ་གྱིས་ལས་སྣ་ཚོགས་བྱུང་བའོ།  ལས་དང་ཉོན་མོངས་དབང་གིས་གཞི་ལས་བག་ཆགས་བསགས།  ཞེས་པས་ལས་དང་ཉོན་མོངས་ཀྱི་བག་ཆགས་ཀུན་གཞི་ལ་བསགས་པའོ།  བག་ཆགས་གང་དུ་བསགས་ན་ཀུན་གཞི་རྟོག་མེད་བག་ཆགས་སོགས་པའི་གཞི་ཞེས་པས།  དེར་བསགས་ན།  གང་གིས་བསག་ན་ཚོགས་དྲུག་ཤེས་པ་བག་ཆགས་གསོག་མཁན་དེ་[538]ཞེས་པ་དེའོ།  ཡང་གཟུང་པ་ཉོན་མོངས་བག་ཆགས་སྣ་ཚོགས་བསགས་གསུངས་པ་དེའོ།  གཟུང་བ་གང་གིས་འཛིན་ན་ཉོན་མོངས་ཡིད་ཀྱིས་མི་གཏོང་འཛིན་པར་བྱེད་ཅེས་པ་དེའོ།  གཉིས་པ་འཁོར་བར་འཁྱམས་ཚུལ་ལ་གསུམ་སྟེ།  འཁོར་བའི་དབྱེ་བ་དང་།  ངོ་བོ་དང་།  ཚུལ་ཅི་ལྟར་འཁོར་བའོ།  དང་པོ་ལ་དྲུག་སྟེ།  ཁམས་དང་རྟེན་དང་རིགས་དང་ལམ་དང་སྐྱེ་སྒོའི་ཕྱེ་བ་དང་།  སྡུག་བསྔལ་གྱི་ཁྱད་པར་རོ།  དང་པོ་ནི།  ཁམས་གསུམ་གྱི་འཁོར་བ་གསུམ་སྟེ།  དེའི་བག་ཆགས་ནུས་པ་མཐུས་བརྟས་པས་ཞེས་པས།  བག་ཆགས་རེ་༼དེ་༽ཡོངས་སུ་འཕེལ་བའོ།  རྣམ་རྟོག་ཡིད་ཀྱི་ལུས་སུ་མངོན་པར་གྲུབ་ཅེས་པས་ཡིད་གཟུགས་ལ་བརྟེན་པའོ།  གཏི་མུག་དབང་གིས་གཟུགས་མེད་ཁམས་སུ་འཁྲུལ་ཞེས་པས།  རྒྱུ་དེས་གཟུགས་མེད་ཁམས་སུ་འཁྱམས་པའོ།  །དེ་ལས་བག་ཆགས་ནུས་པ་རགས་བརྟས་པས།  ཞེས་པས་དེ་ལ་ཡང་བག་ཆགས་ཆེར་གྱུར་པའོ།  སྣང་བ་འོད་ཀྱི་ལུས་སུ་མངོན་པར་གྲུབ།  ཅེས་པས་འོད་ལུས་སུ་ཡོད་པའོ།  ཞེ་སྡང་དབང་གིས་གཟུགས་ཁམས་འཁོར་བར་འཁྱམས།  ཞེས་པས་རྒྱུ་དེས་གཟུགས་ཁམས་སུ་འཁྱམས་པའོ།  དེ་ལས་བག་ཆགས་ནུས་པ་ཆེར་བརྟས་པས།  ཞེས་པས་དེ་ལ་ཡང་[539]བག་ཆགས་ཆེར་མངོན་པར་ཞེན་པའོ།  གདོས་པ་ཤ་ཁྲག་ལུས་སུ་མངོན་པར་གྲུབ་ཅེས་པས།  ཤ་ཁྲག་གདོས་པ་ཅན་གྱི་ལུས་སོ།  འདོད་ཆགས་དབང་གིས་འདོད་པའི་ཁམས་སུ་འཁྲུལ་ཞེས་པས།  རྒྱུ་དེས་འདོད་ཁམས་སུ་འཁྱམས་པའོ།  གཉིས་པ་རྟེན་གྱི་ཕྱེ་བས་ལུས་ངག་ཡིད་གསུམ་མོ།  གསུམ་པ་རིགས་ཀྱི་སྒོ་ནས་རིགས་དྲུག་གི་འཁོར་བ་དྲུག་གོ།  བཞི་པ་ལམ་གྱིས་ཕྱེ་བ་ལམ་རྒྱུ་ལྔའི་འཁོར་བའོ།  ལྔ་པ་སྐྱེ་སྒོའི་སྒོ་ཕྱེ་པས།  རྫུས་དྲོད་སྒོང་ང་མངལ་ལས་སྐྱེས་པའི་འཁོར་བ་བཞིའོ།  དྲུག་པ་སྡུག་བསྔལ་གྱི་ཁྱད་པར་ནི།  དབུགས་ལས་རླུང་ནད།  དྲོད་ལས་འཁྲིས་པ།  ཁྲག་ལས་བད་ཀན།  ཤ་ལས་འདུས་པའི་ནད་དོ།  གཉིས་པ་རིག་པ་འོད་དང་འབྲེལ་པ་ལས།  སྣོད་བཅུད་གཉིས་སུ་ཤར་བ་གཉིས་ཏེ།  ཕྱི་སྣོད་སེམས་ལས་ཤར་ཚུལ་དང་།  ནང་བཅུད་སེམས་ལས་ཤར་ཚུལ་ལོ།  དང་པོ་ཕྱི་སྣོད་སེམས་ལས་ཤར་ཚུལ་ནི།  ནམ་མཁའ་འོད་དང་རིག་པ་འབྲེལ་བ་ལས།  ཞེས་པས་ནམ་མཁའི་ངང་ལས།  རླུང་གྱ་གྱུ་ཕྱད་ཕྱོད་དུ་བྱུང་བས།  རླུང་གི་དཀྱིལ་འཁོར་ཆགས།  བསྐྱོད་པའི་རླུང་ཤུགས་ལས་ཚ་བའི་མེ་རུ་བྱུང་བས།  མེའི་དཀྱིལ་འཁོར་ཆགས།  མེ་རླུང་ཚ་གྲང་འཐབ་པས།  རླན་དེ་ཆུ་[540]རུ་བྱུང་བས་ཆུ་ཡི་དཀྱིལ་འཁོར་ཆགས།  ཆུ་ཡི་བཅུད་ལས་སྐྱེད་པའི་ས་གཞི་བྱུང་བས།  སའི་དཀྱིལ་འཁོར་ཆགས།  འབྱུང་བའི་བཅུད་རྣམས་ཡུལ་ལྔའི་སྣང་བ་ཤར་རོ།  གཉིས་པ་ནང་བཅུད་སེམས་ལས་ཤར་ཚུལ་ནི།  ནམ་མཁའ་འོད་དང་རིག་པ་འབྲེལ་བའི་རྩལ་ལས།  དྲན་པའི་སེམས་དང་རྒྱུ་བའི་རླུང་དུ་བྱུང་།  རླུང་སེམས་འབྲེལ་བའི་དབུགས་རླུང་གི་ཁམས་བྱུང་།  དབུགས་ཀྱི་ཁམས་ལས་དྲོད་མེའི་ཁམས་སུ་བྱུང་།  ཁྲག་ལས་སའི་ཁམས་སུ་བྱུང་།  དེ་ལྟར་ལུས་སེམས་འབྲེལ་བས་དོན་སྙིང་རྣམ་པ་ལྔ་ཆགས་ནས་འབྱུང་བའི་ལྔའི་རྟེན་བྱེད་དོ།  འདི་དག་རྒྱས་པར་དཀར་འཇམ་རྩའི་སྒྲོན་མར་འབྱུང་ངོ་།  ཞེས་སོ།  གསུམ་པ་ཇི་ལྟར་འཁོར་བ་ལ་གསུམ་སྟེ།  རྒྱུ་གང་ལ་བརྟེན་ན་འཁོར་བ་དང་།  ངོ་བོ་གང་འཁོར་བ་དང་།  འབྲས་བུ་གང་བསྐྱེད་པའོ།  དང་པོ་ནི་རྒྱུ་དུག་ལྔ་ལ་བརྟེན་ནས་འཁོར་བ་སྟེ།  འབྱུང་ལྔ་སེམས་དང་འབྲེལ་ནས་ཉོན་མོངས་དུག་ལྔ་བསྐྱེད་པ་ལས་སོགས་དཀྱུས་གསལ་ལོ།  གཉིས་པ་ངོ་བོ་ནི་ཕུང་པོ་ལྔ་ལ་འཁོར་ཏེ།  དུག་ལྔ་འབྱུང་ལྔ་འབྲེལ་པས།  ཕུང་པོ་རྣམ་ལྔ་བསྐྱེད་པ་ལས་སོགས་དཀྱུས་གསལ་ལོ།  གསུམ་པ་འབྲས་བུ་ནི་ཕུང་པོ་ལྔ་དང་དུག་ལྔ་འབྲེལ་བ་ལས།  ཞེས་པས་རྒྱུ་རྐྱེན་དུ་[541]འབྲེལ་བའོ།  འདུས་བྱས་ལས་དང་སྤྱོད་པ་དགེ་སྡིག་ལུང་མ་བསྟན་ཅེས་པས།  སེམས་ཡུལ་ལ་གཡོ་བར་བྱེད་པས།  འདུ་བྱེད་བག་ཆགས་སོགས་པ་ལས།  དེ་ལ་དངོས་སུ་སྤྱོད་པས་སྤྱོད་པ།  འབྲས་བུ་ཡིད་འོང་འབྱིན་པས་དགེ་བ།  མི་འོང་པ་འབྱིན་པས་སྡིག་པ།  གཉིས་ཀ་མི་འབྱིན་པའི་ལུང་མ་བསྟན་ནོ།  ལས་དང་ཉོན་མོངས་འབྲེལ་བའི་རྒྱུ་རྐྱེན་ལས།  སྤྱི་དང་བྱེ་བྲག་འཁོར་བའི་སྡུག་བསྔལ་བྱུང་ཞེས་པས།  ལས་དང་ཉོན་མོངས་པ་སྤྱི་ཡི་སྡུག་བསྔལ་སྐྱེ་རྒས་ན་འཆི་བཞི་དང་།  བྱེ་བྲག་གི་སྡུག་བསྔལ་དམྱལ་བ་ཚ་གྲང་།  ཡི་དྭགས་ལ་བཀྲེས་སྐོམ་བྱོལ་སོང་ལ་གླེན་ལྐུགས།  མི་ལ་འཕོ་འགྱུར་ལྷ་མ་ཡིན་འཐབ་རྩོད་ལྷ་ཕམ་ལྟུང་གི་སྡུག་བསྔལ་ལོ།  གསུམ་པ་མདོར་བསྡུ་བ་ནི།  ཐོག་མེད་དུས་ནས་འཁོར་མཐའ་མེད་དུ།  ཞེས་པས་དུས་ཐོག་མཐའ་མེད་པ་ནས་འཁོར་བའོ།  ཁམས་གསུམ་ཁ་འཁོར་རྒྱུ་དྲུག་ལུས་བླངས་ཤིང་།  གནས་ཁམས་གསུམ་རིགས་དྲུག་གི་ལུས་བླངས་པའོ།  རྟེན་འབྲེལ་བཅུ་གཉིས་སྲིད་པའི་འཁོར་ལོ་བསྐོར།  ཞེས་པས་དུས་ཐོག་མཐའ་མེད་པ་ནས་འཁོར་བའོ།  རྟེན་འབྲེལ་བཅུ་གཉིས་ཀྱི་ཚུལ་གྱིས།  ཤིང་རྟའི་འཁོར་ལོ་ལྟར་བར་མ་ཆད་དུ་འཁོར་བའོ།  ཉེས་པས་མ་[542]འཕངས་མ་རིག་སྟོབས་ལས་བྱུང་།  ཞེས་པ་དེ་ལྟར་སེམས་ཅན་འཁོར་ཞིང་འཁྱམས་པ་ནི།  གནས་ལུགས་མ་རྟོགས་པས་འཁོར་བར་འཁྱམས་པའོ།  གསུམ་པ་བསྡུ་བ་ནི།  དེ་ལྟར་འཁོར་འདས་གཉིས་སུ་གྱེས་པ་ཡང་།  རྟོགས་དང་མ་རྟོགས་བློ་ཡིས་མཐོང་སྣང་ཡིན།  ཞེས་པས།  རྟོགས་པའི་མཐོང་སྣང་ལ་མྱང་འདས་སུ་ཤར།  མ་རྟོགས་པའི་མཐོང་སྣང་ལ་འཁོར་བར་ཤར་བའོ།  དོན་ལ་འཁོར་འདས་གཉིས་སུ་གྱེས་པ་མེད།  ཅེས་པས།  ཀུན་གཞི་དང་རིག་པའི་ངོ་བོ་ལ་འཁོར་འདས་སུ་གྱེས་མ་མྱོང་བའོ།  མཉམ་པ་ཆེན་པོ་ཐིག་ལེ་གཅིག་ཏུ་གནས་ཞེས་པས།  ཀུན་གཞི་མ་བུ་དབྱེར་མེད་དུ་གནས་པའོ།  གསུམ་པ་ནི།  འཁོར་འདས་གཉིས་ཀྱི་གྱེས་ཚུལ་མདོ་བསྡུ་བ་ནི།  གནས་པ་གཞིའི་སྒྲོན་མ་རྫོགས་སོ།  ཞེས་པས་ལྷག་མ་མེད་པའི་དོན་ནོ།  ས་མ་ཡ་ནི་སྣོད་མེད་ལ་གསང་བའི་བཀའ་རྒྱ་བཏབ་བོ༎   ༈  གཉིས་པ་ཙི་ཏ་ཤ་ཡི་སྒྲོན་མ་བསྟན་པ་ལ་གསུམ་སྟེ།  མདོར་བསྟན་པ་དང་།  རྒྱས་བཤད།  མདོར་བསྡུ་བའོ།  དང་པོ་ལ།  །ཀུན་ཏུ་བཟང་པོ་རང་རིག་ཁོང་ནས་ཤར་ལ་ཕྱག་འཚལ་ལོ།  ཞེས་པས་ཕྱག་འཚལ་བསྟན་ཏེ།  ཀུན་གཞི་ཙི་ཏའི་དབུས་ན་དྲི་མེད་རྣམ་དག་རང་རིག་རང་ཤར་དུ་གནས་པ་དེ་ཀུན་ཏུ་བཟང་པོ་[543]ཡིན་པས།  ཕྱག་གི་ཡུལ་དུ་བསྟན་པའོ།  རིགས་ཀྱི་བུ་ཙི་ཏ་ཤའི་སྒྲོན་མ་གཞི་གང་ན་གནས་པ་རང་རིག་ཁོང་ཤར་གྱི་གནད་ཅེས་བྱ་བ་ནི་ཀུན་གཞི་ཙི་ཏའི་དབུས་ན།  གང་གིས་ཀྱང་མ་བསྒྲིབས།  རང་གསལ་ཆེན་པོར་གནས་པས་སྒྲོན་མའོ།  གཉིས་པ་རྒྱས་པར་བཤད་པ་ལ་གཉིས་ཏེ།  གང་ནི་ཇི་ལྟར་གནས་ཚུལ་བསྟན་པ་དང་།  ལུས་སེམས་གཉིས་ཀྱི་འདུ་འབྲལ་བསྟན་པའོ།  དང་པོ་ལ་གསུམ་སྟེ།  གང་གནས་པ་ཀུན་གཞིའི་ངོ་བོ།  གང་ལ་གནས་པ་ཙི་ཏའི་རང་བཞིན།  ཇི་ལྟར་གནས་པ་ཡེ་ཤེས་ཀྱི་ཁྱད་པར་རོ།  དང་པོ་ནི་དེ་ལྟར་དྲན་པའི་བློ་ལ་རྟོགས་འཁྲུལ་གཉིས་སུ་བྱུང་བས།  འཁོར་འདས་གཉིས་སུ་ཤར་ཡང་ཞེས་པས་དྲན་པའི་བློ་ལ་མ་རྟོགས་མ་རྟོགས་བྱུང་བས་འཁོར་འདས་གཉིས་སུ་གྱེས་པའོ།  ཀུན་གཞི་དང་རིག་པ་ནི་འདས་མ་འོངས་ད་ལྟ་གསུམ་དུ་འཁྲུལ་ཅིང་རྟོགས་མ་མྱོང་སྟེ།  འཁོར་འདས་གཉིས་སུ་གྱེས་མ་མྱོང་ངོ་།  ཞེས་པ།  ཀུན་གཞི་དང་རིག་པའི་ངང་ནས་འཁོར་འདས་ལས་སོགས་ཤར་ཡང་།  དེ་ལ་འཁོར་འདས་ལས་སོགས་གང་གིས་ཡང་དྲི་མས་མ་གོས།  ཡེ་ནས་གདོད་དག་ཆེན་པོར་གནས་སོ།  བསྒྲིབས་མ་མྱོང་བའི་ཀུན་གཞི་ཞེས་པ།  ཀུན་གཞི་གང་གིས་ཀྱང་མ་བསྒྲིབས་པར་[544]རང་གསལ་དུ་གནས་པའོ།  འཁྲུལ་མ་མྱོང་བའི་རིག་པ་ཞེས་པ།  འཁྲུལ་རྟོག་གིས་གོས་མ་མྱོང་བའི་རིག་པ་དྲི་མེད་དུ་གནས་སོ།  གདོད་ནས་གནས་པའི་སྙིང་པོ་དེ་ཞེས་པས།  དོན་གྱི་སངས་རྒྱས་སུ་ཡེ་ནས་རང་ཆས་སུ་གནས་པའོ།  གཉིས་པ་གང་ན་གནས་པ་ཙི་ཏའི་རང་བཞིན་ལ།  ད་ལྟ་གཞི་གང་ན་གནས་ན་ཞེས་པ།  དེ་གང་ན་གནས་པ་སྟོན་པ་སྟེ།  མཁའ་གསལ་ནམ་མཁའི་མཐོང་རུམ་ན་ཞེས་པ།  ནམ་མཁའི་ཁམས་སྙིང་ལ་བརྟེན་པས་དེའི་ནང་ནའོ།  མཆོང་གུར་སྨུག་པོ་ཤེལ་གྱི་ཁ་བད་ཅན་ཞེས་པ།  སྙིང་ལ་ཟེར་བས་དེའི་ནང་ནའོ།  སྣང་གསལ་འོད་ཀྱི་གུར་ཁང་ན་བཞུགས་ཞེས་པས།  སྙིང་གི་ནང་ན་འོད་ལྔའི་གུར་ཁང་ཡོད་པས།  དེའི་དབུས་ན་བཞུགས་ཏེ།  བུམ་པ་ནང་གི་མར་མེ་བཞིན་ནོ།  འོ་ན་དེའི་ཁྱད་པར་ཇི་ལྟར་གནས་ཞེ་ན།  ཤེ་ཐུན་རྩ་འཛིན་ཞེས་བྱ་བ།  ཕྱི་རིན་ཆེན་ཟུར་བརྒྱད་ལ་ཞེས་པས།  ཕྱིའི་དབྱིབས་དེ་ལྟར་ཡོད་པའོ།  ནང་པད་མ་འདབ་བརྒྱད་དུ་ཡོད་པའོ།  ཞེས་པ་ནང་གི་རྣམ་པའོ།  དེའི་དབུས་ན་འོད་ལྔ་གཞའ་ཚོན་གྱི་གུར་ཕུབ་པ་ལྟ་བུར་གནས་པའོ།  ཞེས་པ་སྣང་བ་འོད་ཀྱི་ཙི་ཏའི་དབྱིབས་སོ༎  ༎གསུམ་པ་ཇི་ལྟར་གནས་པ་ཡེ་ཤེས་ཀྱི་ཁྱད་པར་ལ་གཉིས་ཏེ།  ཀུན་གཞི་མ་བུ་དབྱེར་མེད་དུ་[545]བསྟན་པ་དང་།  དྲན་པ་བློའི་འཆར་ཚུལ་ལོ།  དང་པོ་ལ།  དེའི་ཀློང་ནས་ཀུན་གཞི་དང་རིག་པ་ནི།  གང་དང་མ་འདྲེས་དྲི་མེད་ཀ་དག་ཆེན་པོར་གནས་པའོ།  ཞེས་པ།  དབྱིངས་ཡེ་ཤེས་གཉིས་མེད་བོན་གྱི་སྐུ་དེ།  འཁྲུལ་རྟོག་ཉོན་མོངས་ལས་སོགས་གང་དང་མ་འདྲེས།  དྲི་མེད་ཀ་དག་དོན་གྱི་སངས་རྒྱས་སུ་བཞུགས་པའོ།  དོན་དེ་ལ་དགོངས་ནས་སེམས་ཅན་ཐམས་ཅད་སངས་རྒྱས་ཡིན་པར་གསུངས་ཏེ།  རྒྱུད་ལུང་གཞན་དུ་གབ་ཅིང་སྦས་པའོ།  དེའི་དོན་སངས་རྒྱས་པར་སྟོན་པ་ནི།  ཀུན་གཞི་ནི་ལུས་ལ་ནམ་མཁའ་བཞིན་དུ་སྤྱི་བླུགས་སུ་ཁྱབ་ཀྱང་།  འཁྲུལ་པའི་སྤྲིན་གྱིས་བསྒྲིབས་ཏེ་གསལ་བ་མེད་ཅེས་པ།  ལུས་ཀྱི་ཕྱི་ནང་དུ་ཁྱབ་བདལ་དུ་གནས་ཀྱང་།  འཁྲུལ་པས་བསྒྲིབས་པས་མི་གསལ་ཏེ།  ནམ་མཁའ་སྤྲིན་གྱིས་གཡོགས་པ་བཞིན་ནོ།  ཙི་ཏའི་དབུས་ན་སྒྲིབ་མེད་ནམ་མཁའ་བཞིན།  ཡེ་ཤེས་ཁོང་གསལ་ཆེན་པོར་གནས་པ་ཡིན་ཞེས་པ།  ཀུན་གཞི་ཙི་ཏའི་དབུས་ན་དེ་ལྟར་གནས་པས།  དེའི་དོན་ལ་ནང་དུ་བལྟས་བས་རང་ངོ་ཤེས་ཏེ།  སྤྲིན་མེད་ནམ་མཁའ་ལྟ་བུའམ།  མཛོད་སྒོ་ཕྱེས་ནས་བལྟས་པ་བཞིན་ནོ།  རིག་པ་ནི་ལུས་ལ་ཉི་མ་བཞིན་དུ་ཁྱབ་བདལ་དུ་གནས་ཀྱང་།  རྣམ་རྟོག་སྨག་གིས་[546]བསྒྲིབས་ཏེ་གསལ་བ་མེད་ཅེས་པ།  རིག་པ་ནི་ལུས་ལ་དེ་ལྟར་གནས་ཀྱང་།  རྣམ་རྟོག་གིས་བསྒྲིབས་པས་མི་གསལ་བའོ།  ཙི་ཏའི་དབུས་སྨག་བྲལ་ཉི་མ་བཞིན།  རང་རིག་ཁོང་ཤར་ཆེན་པོར་གནས་པ་ཡིན།  ཞེས་པ།  རིག་པ་ཙི་ཏའི་དབུས་ན་དེ་ལྟར་གནས་པ་ལ།  རིག་པའི་ངོ་བོ་ལ་བརྟགས་པས།  རིག་པ་གཅེར་བུ་རུ་རྟོགས་ཏེ།  སྨག་བྲལ་ཉི་མ་ལ་བལྟས་པ་བཞིན་ནོ།  སྤྲིན་མེད་མཁའ་ལ་ཉི་མ་ཤར་བ་བཞིན།  མ་བུ་དབྱེར་མེད་ཚུལ་དུ་ཙི་ཏའི་དབུས་ན་གནས།  ཞེས་པ།  ནམ་མཁའི་སྟོང་པ་དང་།  ཉི་མའི་འོད་ཟེར་གཉིས་དབྱེར་མེད་པ་བཞིན་དུ།  མ་ཀུན་གཞི་སྟོང་པ་དང་།  བུ་རིག་པའི་ཡེ་ཤེས་གསལ་པ་གཉིས་སུ་མེད་པར་ཙི་ཏའི་དབུས་ན་གནས་པ་ལ།  ནང་དུ་བལྟས་པས་བོན་སྐུའི་ངོ་བོ་ཅེར་གྱིས་མཐོང་སྟེ་རྟོགས་པར་འགྱུར་རོ།  གཉིས་པ་དྲན་པ་བློའི་འཆར་ཚུལ་ནི།  དྲན་པའི་བློ་ནི་ཉི་མའི་འོད་ཟེར་བཞིན་སྙིང་ལ་བརྟེན་ནས་རྩ་ལ་ལམ་ཕྱུང་སྟེ།  དབང་པོའི་སྒོ་ནས་ཡུལ་ལ་སྤྱོད་ཅིང་འཛིན།  ཞེས་པ།  དྲན་པ་བློའི་རྟེན་སྙིང་ལ་བཅས།  ལམ་རྩ་ལ་ཕྱུང་སྟེ།  དབང་པོ་སྒོ་ནས་ཡུལ་ལ་ཆགས་སྡང་དུ་སོགས་ཤིང་འཛིན་པའོ།  གཉིས་པ་ལུས་སེམས་ཀྱི་འདུ་འབྲལ་ནི།  སྒྱུ་མའི་ལུས་དང་སེམས་གཉིས་ཅི་ལྟར་འདུས་[547]ཤིང་འབྲལ་ཞེ་ན།  ཞེས་པ།  དྲི་བའི་ཚིག་གོ།  ལན་ནི་ཀུན་གཞི་ནམ་མཁའ།  ས་གཞི།  རྒྱ་མཚོ་དང་འདྲ་སྟེ།  ཡོངས་ལ་ཁྱབ་བདལ་དུ་གནས།  རིག་པ་བྱ་མི་ཉ་དང་འདྲ་སྟེ་རང་རང་སོ་སོར་གནས།  ཡིད་ནི་གཤོག་པ་རྟ་དང་འདྲ་སྟེ་ཀུན་ཏུ་བསྐྱོད།  ལུས་ནི་རྒྱ་སྒྲོག་དོལ་དང་འདྲ་སྟེ་མི་འབྲལ་འཛིན་པར་བྱེད།  ལུས་སེམས་འདུ་འབྲལ་བྱེད་ཀྱང་ཀུན་གཞི་འདུ་འབྲལ་མེད་པའོ།  གང་ལ་བརྟེན་བཅས་མ་ཡིན་ཀུན་ལ་ཁྱབ་པར་གནས་ཞེས་པས།  ཀུན་གཞི་ལུས་ལ་སེམས་བརྟེན་པར་ལྟར།  འདུ་འབྲལ་ཅན་མ་ཡིན་ཏེ།  ལུས་སེམས་ཀུན་ལ་ཁྱབ་བདལ་དུ་གནས་པའོ།  གསུམ་པ་མདོ་བསྡུ་བ་ནི།  ཙི་ཏ་ཤའི་སྒྲོན་མ་རྫོགས་སོ་ནི།  ལྷག་མ་མེད་པའི་དོན་ནོ།  ས་མ་ཡ་ནི་སྣོད་མེད་ལ་གསང་བའི་བཀའ་རྒྱ་བཏབ་པའོ།།  ༈  །གསུམ་པ་དཀར་འཇམ་རྩའི་སྒྲོན་མ་བསྟན་པ་ལ་གསུམ་སྟེ།  མདོར་བསྟན།  རྒྱས་བཤད།  བསྡུ་བའོ།  དང་པོ་ནི་ཀུན་ཏུ་བཟང་པོ་སྤྱི་དང་འདྲ་ལ་ཡེ་ཤེས་ཟང་ཐལ་ཞེས་པ་ནི།  ཀུན་གཞི་ནི་རྩའི་ལམ་ནས་གང་གིས་ཀྱང་སྒྲིབ་པ་མེད་པར་གསལ་བ་ཟང་ཐལ།  དངོས་པོ་དང་མཚན་མ་མེད་པས་སྟོང་པ་ཟང་ཐལ།  གསལ་སྟོང་གཉིས་སུ་མེད་པས།  གཉིས་མེད་ཟང་ཐལ་དུ་ཤར་བས་ཡེ་ཤེས་ཟང་[548]ཐལ་ཞེས་ཕྱག་གི་ཡུལ་ཡིན་ནོ།  རིགས་ཀྱི་བུ་དཀར་འཇམ་རྩའི་སྒྲོན་མ་ཞེས་རྩ་དབུ་མ་སྟེ།  དེའི་ནང་ན་རིག་པ་ཀ་དག་སྤྲིན་བྲལ་གྱི་མཁའ་ལ་ཉི་མ་ཤར་བ་ལྟ་བུ་འཆར་བའི་ཕྱིར་རོ།  ལམ་གང་ལ་ཕྱུང་བ་ཡེ་ཤེས་ཟང་ཐལ་གནད་ཅེས་བྱ་བ་ནི།  སྦྱིར་རྩ་རིག་པའི་ལམ་ཡིན་ལ་ཁྱད་པར་དུ་དབུ་མ་ལ་ཡེ་ཤེས་ཟང་ཐལ་དུ་འཆར་བའི་ལམ་མོ།  གཉིས་པ་རྒྱས་པར་བཤད་པ་ལ་གསུམ་སྟེ།  ངོ་བོ་གང་འཆར་བ་དང་།  ལམ་གང་ལ་འཆར་བ་དང་།  ཚུལ་ཇི་ལྟར་འཆར་བའོ།  དང་པོ་ལ་ཀུན་གཞི་དང་རིག་པ་གདོད་ནས་གནས་པའི་སྙིང་པོ་དེ།  གནས་ནི་ཙི་ཏའི་དཀྱིལ་ན་གནས།  ལམ་རྩའི་ལམ་ལ་རང་འབྱུང་དུ་ཤར་བ་ཡིན་པས་ཞེས་པ་དེའོ།  གཉིས་པ་ལམ་གང་ལ་འཆར་བ་ལ་གསུམ་སྟེ།  རྟེན་ལུས་སེམས་ཀྱི་འཆར་ཚུལ།  བརྟེན་པ་རྩ་རླུང་གི་ཆགས་ལུགས།  བརྟེན་པ་རྩའི་དབྱེ་བའོ།  དང་པོ་ནི་བྱང་ཆུབ་སེམས་ལ་ལུས་དང་སེམས་སུ་འབྲེལ་ཚུལ་བསྟན་པ་ནི་ཞེས་པ་ནི།  རིག་པ་འོད་དང་འབྲེལ་པ་ལས་ལུས་སུ་ཤར།  ཟེར་དང་རིག་པ་འབྲེལ་བ་ལས་སེམས་སུ་ཤར་ཏོ།  མའི་མངལ་དུ་ལུས་སེམས་འདུས་པའི་ཚེ་ཞེས་པ།  ལུས་སེམས་ཐོག་མ་འཕྲད་པའི་དུས་སོ།  ནམ་མཁའ་གོ་ཕྱེས་ས་ཡིས་བསྐྱེད་ཅིང་བརྟན།  ཆུ་ས་[549]གཅིག་ཏུ་བསྡུས་ནས་གསོས་ཀྱང་བཏབ།  མེའི་དྲོད་ཀྱིས་ལུས་སེམས་སྨིན་པར་བྱས།  རླུང་གིས་དྭངས་སྙིགས་ཕྱེད་ཅིང་རྩ་སྦུབས་སེལ་ཞེས་པས།  དེ་ལྟར་འབྱུང་བཞིས་ལུས་བསྐྱེད་ཅིང་ཆགས་པར་བྱས་པའོ།  ཕྱི་ལུས་ཀྱི་སྲིད་པ་ལྟེ་ནས་ཆགས།  ཞེས་པས།  འོད་དང་རིག་པའི་རྩ་ལས།  ལྟེ་བ་བུའི་སྲོག་ཐག་དང་།  མའི་སྙིང་ཐག་འབྲེལ་བས།  མས་ཟོས་ཟོས་པའི་བཅུད།  ལྟེ་བའི་རྩ་སྦུབས་ནས་འདྲིལ་ཏེ་ལུས་བསྐྱེད་དོ།  ནང་སེམས་ཀྱི་སྲིད་པ་ཙི་ཏ་ནས་ཤར་ཏེ།  ཞེས་པ།  ཀུན་གཞི་དང་རིག་པ་ཙི་ཏ་ན་གནས་ཤིང་།  དེ་ལས་གྱེས་པའི་རྩལ་དུ་མ་ཤར་བའོ།  གཉིས་པ་རྩ་རླུང་གི་འཆར་ཚུལ་ལ་ལྔ་སྟེ།  གཙོ་བོ་སྡོང་པོ་ཆགས་ཚུལ།  སྙིགས་མ་རྩ་རླུང་དོན་སྣོད་དམ་རྫས་ཀྱི་ཆགས་ཚུལ་ལོ།  དང་པོ་ནི་དཀར་དམར་འདྲེས་པའི་ནང་དུ།  དང་པོ་ཙི་ཏ་ཆགས་ཏེ་ཞེས་པས།  དེའི་ནང་དུ་ཐོག་མར་སྙིང་ཆགས་པའོ།  འབྱུང་བ་ནམ་མཁའི་རྟེན་ནོ་ཞེས་པ་དེ་ལ་ནམ་མཁའི་ཁམས་བརྟེན་པའོ།  དེ་ནས་ཙི་ཏའི་དབུས་ནས་འོད་དང་རིག་པའི་རྩལ་ལས།  འབྱུང་བ་ནམ་མཁའི་རླུང་ཤར་ཏེ་དེས་ཙི་ཏའི་རྩ་ཕྱེ་བའོ།  ཞེས་པ།  ཙི་ཏའི་དབུས་ནས་འོད་དང་ཡེ་ཤེས་ཚོན་གང་བའི་རྩལ་ལས།  ནམ་མཁའི་རླུང་ཤར་ཏེ་དབུ་[550]མའི་རྩ་སྦུབས་ཕྱེ་བའོ།  དེ་ཡང་དོན་ལྔ་ལ་སྙིང་།  རླུང་ལྔ་ལ་མཁའ་རླུང་།  རྩ་རྣམས་ལ་དབུ་མ་ཆགས་སྔ་བའོ།  དེ་ནས་གྱེན་རྒྱུའི་རླུང་གིས་དབུ་མའི་རྩ་སྦུབས་ཡར་ཕྱེད་དེ་ཞེས་པ་རྩ་བའི་རླུང་ལྔ་ལས་གྱེན་རྒྱུའི་རླུང་དེས་དབུ་མའི་རྩ་སྦུབས་ཡར་ཕྱེ་བའོ།  མགྲིན་པ་ལོངས་སྤྱོད་འཁོར་ལོའི་དབུས་ནས་ཐོན་ཞེས་པ་དེ་ལས་ཐོན་པའོ།  སྤྱི་གཙུག་བདེ་ཆེན་གྱི་འཁོར་ལོར་ཟུག་ཅེས་པ།  རྩེ་མོའི་བདེ་བའི་ཐིག་ལེའི་རྒྱུན་འབབས་པའི་འཁོར་ལོ་དེར་ཟུག་པའོ།  སྤྱི་གཙུག་ཚངས་པའི་བུ་ག་ལ་སྒོ་དོད་དེ།  མྱ་ངན་ལས་འདས་པའི་ལམ་མོ།  ཞེས་པ།  རིག་པ་དབུ་མ་ནམ་ཚངས་བུག་ཏུ་ཐོན་ནས་ལས་དག་རུང་མ་དག་རུང་སངས་རྒྱས་པའོ།  ཟབ་མོ་འཕོ་བའི་གནད་ཐམས་ཅད་འདི་ལ་ཐུག་པའོ།  ཐུར་སེལ་གྱི་རླུང་གིས་དབུ་མའི་རྩ་སྦུབས་མར་སེལ་ཏེ་ཞེས་པ།  རླུང་དེས་དབུ་མའི་རྩ་སྤུབས་མར་ཕྱེ་བའོ།  ལྟེ་བ་སྤྲུལ་པའི་འཁོར་ལོའི་དབུས་ནས་མར་ཐོན་ཏེ་ཞེས་པས།  ལུས་ཐམས་ཅད་སྐྱེད་ཅིང་སྤྲུལ་པའི་འཁོར་ལོ་དེ་ལས་ཐོན་པའོ།  ཚིགས་པ་ཁ་ཆེན་གྱི་ཐེམས་སྐས་སུ་ཟུགས་ཞེས་པས།  རྩ་བ་དེར་ཟུགས་པའོ།  གསང་གནས་ཐབས་ཤེས་ཀྱི་འཁོར་ལོ་ལ་སྒོ་དོད་དེ་ཞེས་པ།  ཐབས་ཤེས་དཀར་དམར་གྱི་ཐིག་ལེ་ལ་བརྟེན་ནས།  བདེ་བ་[551]འབྱུང་བའི་འཁོར་ལོ་ལ་སྒོ་དོད་པའོ།  འཁོར་བའི་ལམ་མོ་ཞེས་པ།  དེར་རིག་པ་ཐོན་ན་འཁོར་བར་འཁྱམས་པའོ།  ཚིགས་པ་ཁ་ཆེན་གྱི་ཐེམས་སྐས་ནས།  དབུ་མ་ལས་འཁོར་འདས་ཀྱི་རྩ་གཉིས་སུ་གྱེས་ཏེ་ཞེས་པ།  མར་སྣེ་དེ་ནས་དབུ་མ་ལས་གཡས་དཀར་གཡོན་དམར་གྱི་རྩ་གཉིས་སུ་གྱེས་ཏེ་དབྱིབས་ཆའི་ཞབས་བཞིན་ནོ།  གཡས་གཡོན་བརྟེན་ནས་ཨག་ཙེའི་ཁུང་བུ་ནས་ཐོན་ཞེས་པ།  དེ་གཉིས་ཀྱི་དབུ་མའི་གཡས་གཡོན་བརྟེན་ནས།  ལན་ཅིག་རྩ་ཆུང་གི་འཕར་རྩ་གཉིས་དང་།  སྟོད་ཨག་ཙེའི་ཁུང་བུ་ནས་ཐོན་པའོ།  ཀླད་པའི་རྒྱ་ལ་འགྲིམས།  སྨིན་མཚམས་གཉིས་ཀྱི་ཐད་ནས་མར་གུག་སྟེ།  སྣ་བུག་གཉིས་ལ་ཟུགས་སོ།  ཞེས་པ།  སྒོ་སྣ་བུག་ལ་ཟུགས་པས་རླུང་རྐང་སྟོང་དང་འཇམ་རྩུབ་ཀྱི་སྦྱོར་བ་ལ་བརྟེན་ནས།  རླུང་སེམས་དབུ་མར་ཚུད་ཅིང་།  ཉམས་རྟོགས་འོད་གསལ་གྱི་ཡོན་ཏན་དུ་མ་འཆར་བར་བྱེད་དོ།  གཡས་པ་འཁོར་བའི་རྩ་སྟེ།  ཞེས་པས་གཡས་དཀར་དང་།  དེ་ལས་གྱེས་པའི་གཡས་རྩ་ཐམས་ཅད་ལ།  རིག་པ་སྐྱོན་གྱི་རྩལ་དང་ཆས་ནས་རྒྱུ་བའོ།  སྙིགས་མ་ལུས་ཟུངས་ཀྱི་ཐིག་ལེ་དང་།  ཉོན་མོངས་པའི་རླུང་རྒྱུ་སྟེ།  ཞེས་པ།  ལུས་ཀྱི་ཐིག་ལེ་དང་ཉོན་མོངས་པ་རྩུབ་རླུང་རྒྱུ་བའོ།  [552]སྐྱོན་གྱི་ཚོགས་རྣམས་འཆར་ཞེས་པ།  དེ་ལྟར་རྒྱུ་བས་སྐྱོན་ཤེས་ཆེར་འཆར་བའོ།  གཡོན་པ་མྱ་ངན་འདས་པའི་རྩ་དེ་ཞེས་པ།  གཡོན་དམར་དང་དེ་ལས་གྱེས་པའི་གཡོན་རྩ་ཐམས་ཅད་ལ།  རིག་པ་ཡོན་ཏན་གྱི་རྩལ་དང་ཆས་ནས་རྒྱུ་བའོ།  དྭངས་མ་སེམས་ཀྱི་ཐིག་ལེ་དང་ཡེ་ཤེས་ཀྱི་རླུང་རྒྱུ་སྟེ།  ཡོན་ཏན་གྱི་ཚོགས་རྣམས་འཆར་ཞེས་པ།  ཡེ་ཤེས་དང་ཡེ་ཤེས་ཀྱི་བདེ་རླུང་རྒྱུ་བས།  ཡོན་ཏན་ཤས་ཆེར་འཆར་བའོ།  དབུ་མ་ནས་སྐྱོན་ཡོན་གང་ཡང་མི་རྒྱུ་སྟེ།  རིག་པ་ཀ་དག་ཆེན་པོར་འཆར་ཞེས་པས།  རྩ་དབུ་མ་ནས་སྐྱོན་ཡོན་གྱི་དྲི་མ་གང་ཡང་མི་རྒྱུ་སྟེ།  རིག་པ་ཀ་དག་ཆེན་པོར་འཆར་བའོ།  རྩ་དེ་གསུམ་ནི།  ཀུན་གཞི་ནམ་མཁའི་རྩ་ཞེས་པ།  གཡས་གཡོན་དབུ་གསུམ་ནི་རྩ་ཡི་གཙོ་བོ་ཡིན་པ་ཀུན་གཞི་ནམ་མཁའི་རྩའོ།  ཙི་ཏ་གུར་ཕུབ་ལྟ་བུར་གནས་ལ།  རྩ་གསུམ་སྲོག་ཤིང་ཚུལ་དུ་གནས་ཞེས་པ།  རྩ་དང་ཙི་ཏའི་དབྱིབས་དེ་ལྟར་གནས་སོ།  གཉིས་པ་འཁོར་ཡན་ལག་གི་ཆགས་ཚུལ་ནི།  དེ་ནས་ཙི་ཏའི་དབུས་ན་འོད་དང་རིག་པའི་རྩལ་ལས་ཞེས་པ།  འོད་དང་ཡེ་ཤེས་ཚོན་གང་བའི་རྩལ་ལས་ཡན་ལག་གི་རྩ་རླུང་དོན་སྣོད་ཐམས་ཅད་ཤར་བའོ།  འབྱུང་བའི་རླུང་བཞི་ཤར་ཏེ།  ཞེས་པ།  རླུང་གི་རླུང་།  [553]མེའི་རླུང་།  ཆུའི་རླུང་།  སའི་རླུང་དང་བཞི་ཤར་བའོ།  ཕྱོགས་བཞིར་གུར་གྱི་ཆོན་ཐག་འཐེན་པ་བཞིན་ནོ།  རྩའི་སྦུབས་ཕྱེ་སྟེ་ཞེས་པ།  རླུང་བཞིས་ཕྱོགས་བཞིའི་རྩ་སྦུབས་ཕྱེ་བས།  ཡན་ལག་གི་རྩ་བཞི་ཆགས་པའོ།  དོན་སྙིང་བཞིར་ཆགས་ནས་འབྱུང་བཞིའི་རྟེན་བཅས་པའོ།  ཞེས་པ།  རླུང་གི་རྟེན་གློ་བ།  མེའི་རྟེན་མཆིན་པ།  ཆུའི་རྟེན་མཁལ་མ།  སའི་རྟེན་མཚེར་པ་ལ་བཅས་སོ།  དེ་ནས་དོན་སྙིང་ལྔ་ལས་འབྱུང་བ་ཡན་ལག་གི་རླུང་ལྔ་ཤར་ཏེ།  རྩའི་སྦུབས་ཕྱེ་བས་འབྱུང་བའི་ཡན་ལག་རྣམ་ལྔར་དོད་དོ།  ཞེས་པ།  སྙིང་ལས་ནམ་མཁའི་ཡན་ལག་གི་རླུང་ཤར་ཏེ།  རྩ་སྦུབས་ཕྱེ་བས་ནམ་མཁའི་ཡན་ལག་མགོ་བོ་དོད་དོ།  གློ་བ་ལས་རླུང་གི་ཡན་ལག་གི་རླུང་ཤར་ཏེ་རྐང་པ་གཡས་པ་དོད་དོ།  མཆིན་པ་ལས་མེ་རླུང་གི་ཡན་ལག་ཤར་ཏེ་ལག་པ་གཡས་པ་དོད་དོ།  མཁལ་མ་ལས་ཆུའི་རླུང་གི་ཡན་ལག་ཤར་ཏེ་རྐང་པ་གཡོན་པ་དོད་དོ།  མཚེར་པ་ལས་ས་རླུང་གི་ཡན་ལག་ཤར་ཏེ་ལག་པ་གཡོན་པ་དོད་དོ།  གསུམ་པ་འབྱུང་བ་ཉིང་ལག་ཆགས་ཚུལ་ནི།  དེ་ལས་འབྱུང་བ་ཉིང་ལག་གི་རླུང་ལྔར་གྱེས་པས།  མགོ་ལས་དབང་པོ་རྣམ་ལྔར་གྱེས་ནས།  ཡན་ལག་བཞི་ལས་སོར་མོ་ལྔ་ལྔར་གྱེས་པའོ།  [554]ཞེས་པས།  མགོ་ལས་མཁའ་རླུང་གི་རླུང་།  མཁའ་རླུང་གི་མེ་རླུང་།  མཁའ་རླུང་གི་ཆུ་རླུང་།  མཁའ་རླུང་གི་ས་རླུང་།  མཁའ་རླུང་གི་མཁའ་རླུང་ལྔར་གྱེས་པས།  མགོ་ལས་དབང་རྟེན་ལྔར་གྱེས་སོ།  རྐང་པ་གཡས་པ་ལས།  རླུང་གི་རླུང་།  རླུང་གི་མེ་རླུང་།  རླུང་གི་ཆུ་རླུང་།  རླུང་གི་ས་རླུང་།  རླུང་གི་མཁའ་རླུང་ལྔ་ལས་སོར་མོ་ལྔ་རུ་གྱེས་སོ།  ལག་པ་གཡས་པ་ལས།  མེ་རླུང་གི་རླུང་།  མེ་རླུང་མེ་རླུང་།  མེ་རླུང་གི་ཆུ་རླུང་།  མེ་རླུང་གི་ས་རླུང་།  མེ་རླུང་གི་མཁའ་རླུང་ལྔ་ལས་སོར་མོ་ལྔར་གྱེས་སོ།  རྐང་པ་གཡོན་པ་ལས།  ཆུ་རླུང་གི་རླུང་།  ཆུ་རླུང་གི་མེ་རླུང་།  ཆུ་རླུང་གི་ཆུ་རླུང་།  ཆུ་རླུང་གི་ས་རླུང་།  ཆུ་རླུང་གི་མཁའ་རླུང་ལྔ་ལས་སོར་མོ་ལྔར་གྱེས་སོ།  ལག་པ་གཡོན་པ་ལས་ས་རླུང་གི་རླུང་།  ས་རླུང་གི་མེ་རླུང་།  ས་རླུང་གི་ཆུ་རླུང་།  ས་རླུང་གི་ས་རླུང་།  ས་རླུང་གི་མཁའ་རླུང་ལྔ་ལས་སོར་མོ་ལྔར་གྱེས་སོ།  །བཞི་པ་དྭངས་མ་རྩ་རླུང་དབང་པོ་རྟེན་གྱི་ཆགས་ཚུལ་ནི།  དེ་ལྟར་དོན་སྙིང་ལྔ་ལས་འབྱུང་བ་དྭངས་མའི་རླུང་ལྔར་ཤར་ཏེ།  རྩ་སྦུབས་གྱེན་དུ་ཕྱེ་བས།  འབྱུང་བ་ལྔའི་སྒོ་མོ་དབང་རྟེན་ལྔའི་སྒོ་དོད་དོ།  འབྱུང་ལྔའི་སྒོ་མོ་ཡུལ་ལྔ་ལ་ཤར་རོ།  ཞེས་པ།  སྙིང་ལས་མཁའ་རླུང་གི་[555]དྭངས་མའི་རླུང་གིས།  རྩ་སྦུབས་ཡར་ཕྱེ་བས།  མིག་གི་དབང་རྟེན་གྱི་སྒོ་དོད་དོ།  ནམ་མཁའི་སྒོ་མོ་གཟུགས་ལ་ཤར་རོ།  གློ་བ་ལས་རླུང་གི་དྭངས་མའི་རླུང་གིས་རྩ་སྦུབས་ཡར་ཕྱེ་བས།  སྣའི་དབང་རྟེན་སྒོ་དོད་དེ།  རླུང་སྒོ་དྲི་ལ་ཤར་རོ།  མཆིན་པ་མེའི་དྭངས་མའི་རླུང་གིས།  རྩ་སྦུབས་ཡར་ཕྱེ་བས།  ལྕེའི་དབང་རྟེན་གྱི་སྒོ་དོད་དོ།  མེ་སྒོ་རོ་ལ་ཤར་རོ།  མཁལ་མ་ལས་ཆུའི་དྭངས་མའི་རླུང་གིས།  རྩ་སྦུབས་ཡར་ཕྱེ་བས།  རྣ་བའི་དབང་རྟེན་གྱི་སྒོ་དོད་དོ།  ཆུ་སྒོ་སྒྲ་ལ་ཤར་རོ།  མཚེར་པ་ལས་སའི་དྭངས་མའི་རླུང་གིས།  རྩ་སྦུབས་ཡར་ཕྱེ་བས།  ལུས་ཀྱི་དབང་རྟེན་གྱི་སྒོ་དོད་དོ།  ས་སྒོ་རེག་ལ་ཤར་རོ།  རྩ་དེ་ལྔའི་སྦུབས་ནས་འོད་ལྔའི་དྭངས་མ་ལས་འབྱུང་ལྔའི་དྭངས་མ་སོ་སོར་ཤར་ཏེ།  དེ་ཤེས་པ་ཡུལ་ལྔ་ལ་གཅོད་པའི་རྩལ་བསྐྱེད་པས།  དབང་པོ་ལྔ་ཞེས་བྱའོ།  ཞེས་པ།  མིག་རྩའི་སྦུབས་ནས་འོད་དཀར་པོའི་གདངས་ལས།  ནམ་མཁའི་དྭངས་མར་ཤར་ཏེ།  མིག་གི་ཤེས་པ་གཟུགས་ལ་གཅོད་པའི་རྩལ་བསྐྱེད་པས།  མིག་གི་དབང་པོ་ཞེས་བྱའོ།  སྣ་རྩའི་སྦུབས་ནས་འོད་ལྗང་ཁུའི་གདངས་ལས་རླུང་གི་དྭངས་མར་ཤར་ཏེ།  སྣའི་ཤེས་པ་དྲི་ལ་གཅོད་པའི་རྩལ་བསྐྱེད་པས།  སྣའི་དབང་པོ་[556]ཞེས་བྱའོ།  ལྕེའི་སྦུབས་ནས་འོད་དམར་པོའི་གདངས་ལས།  མེའི་དྭངས་མ་ཤར་ཏེ།  ལྕེའི་ཤེས་པ་རོ་ལ་གཅོད་པའི་རྩལ་བསྐྱེད་པས།  ལྕེའི་དབང་པོ་ཞེས་བྱའོ།  རྣ་བའི་སྦུབས་ནས་འོད་སྔོན་པོའི་གདངས་ལས་ཆུའི་དྭངས་མ་ཤར་ཏེ།  རྣ་བའི་ཤེས་པས་སྒྲ་ལ་གཅོད་པའི་རྩལ་བསྐྱེད་པས།  རྣ་བའི་དབང་པོ་ཞེས་བྱའོ།  ལུས་ཀྱི་རྩ་སྦུབས་ནས་འོད་སེར་པོའི་གདངས་ལས་སའི་དྭངས་མ་ཤར་ཏེ།  ལུས་ཀྱི་ཤེས་པ་རེག་ལ་གཅོད་པའི་རྩལ་བསྐྱེད་པས་ལུས་ཀྱི་དབང་པོ་ཞེས་བྱའོ༎  །ལྔ་པ་སྙིགས་མ་རྩ་རླུང་དོན་སྣོད་དམ་རྫས་ཀྱི་ཆགས་ཚུལ་ནི།  དེ་ལྟར་དོན་སྙིང་ལྔ་ལས་འབྱུང་བ་སྙིགས་མའི་རླུང་ལྔར་ཤར་ཏེ།  རྩ་སྦུབས་མར་ཕྱེ་བས།  འབྱུང་ལྔའི་སྣོད་ནང་ཁྲོལ་རྣམ་ལྔར་ཆགས་སོ།  དེའི་ནང་ནས་འབྱུང་ལྔའི་བཅུད་དམ་རྫས་རྣམ་ལྔ་རྒྱུའོ།  ཞེས་པ།  སྙིང་ལས་ནམ་མཁའི་སྙིགས་མའི་རླུང་གིས་རྩ་སྦུབས་མར་ཕྱེ་བས།  ནམ་མཁའི་སྣོད་བསམ་བསེའུ་ཆགས་སོ།  དེའི་ནང་ནས་ནམ་མཁའི་སེམས་ཀྱི་བཅུད་བདུད་རྩི་བྱང་སེམས་ཐིག་ལེ་རྒྱུའོ།  གློ་བ་ལས་རླུང་གི་སྙིགས་མའི་རླུང་གིས་རྩ་སྦུབས་མར་ཕྱེ་བས།  རླུང་གི་སྣོད་རྒྱུ་ལོང་ཆགས་སོ།  དེའི་ནང་ནས་རླུང་གི་བཅུད།  བདུད་རྩི་དྲི་ཆེན་རྒྱུའོ།  མཆིན་པ་ལས་མེའི་སྙིགས་མའི་[557]རླུང་གིས་རྩ་སྦུབས་མར་ཕྱེ་བས་མེའི་སྣོད་མཁྲིས་པ་ཆགས་སོ།  དེའི་ནང་ནས་མེའི་བཅུད་བདུད་རྩི་པད་མ་རག་ཏ་རྒྱུའོ།  མཁལ་མ་ལས་ཆུའི་སྙིགས་མའི་རླུང་གིས་རྩ་སྦུབས་མར་ཕྱེ་བས།  ཆུའི་སྣོད་ལྒང་པ་ཆགས་སོ།  བདུད་རྩི་དྲི་ཆུ་རྒྱུའོ།  མཚེར་པ་ལས་སའི་སྙིགས་མའི་རླུང་གིས་རྩ་སྦུབས་མར་ཕྱེ་བས་སའི་སྣོད་ཕོ་བ་ཆགས་སོ།  དེའི་ནང་བཅུད་བདུད་རྩི་ཤ་ཆེན་རྒྱུའོ།  གསུམ་པ་བརྟེན་པ་རྩའི་དབྱེ་བ་ལ།  དེ་ལྟར་རྩ་གསུམ་ནི་སྡོང་པོའོ།  འབྱུང་བའི་རྩ་དེ་རྣམས་ནི་ཡལ་གའོ།  དེ་ལས་ཡན་ལག་སུམ་བརྒྱ་དྲུག་ཅུར་གྱེས།  དེ་ལས་ཉིང་ལག་ཉི་ཁྲི་གཅིག་སྟོང་དུ་གྱེས།  དེ་ལས་ལོ་མ་བརྒྱད་ཁྲི་བཞི་སྟོང་དུ་གྱེས་ནས།  ཤེས་པའི་རྩལ་སྣ་ཚོགས་ཤར་རོ།  དེ་ལྟར་རྩལ་དུ་མ་ཤར་ཡང་།  རྩའི་སྒྲོན་མ་ནི་དབུ་མ་ཡིན་ཏེ།  ཞེས་པ།  རྩ་གཞན་རྣམས་སུ་རིག་པའི་ཡེ་ཤེས་འཁྲུལ་རྟོག་གི་སྤྲིན་གྱིས་བསྒྲིབས་པས་མི་གསལ་ལ།  དབུ་མའི་ལམ་ལ་གང་གིས་ཀྱང་མ་བསྒྲིབས་པར་གསལ་བར་འཆར་བས་སྒྲོན་མའོ།།  །གསུམ་པ་འཆར་ཚུལ་ནི་ཀུན་གཞི་ནི་རྩ་རྣམས་ལ་ནམ་མཁའ་བཞིན་སྤྱི་བླུགས་སུ་ཁྱབ་ཀྱང་།  འཁྲུལ་པའི་སྤྲིན་གྱིས་བསྒྲིབས་ཏེ་གསལ་བ་མེད་ཅེས་པས།  ཀུན་གཞི་རྩ་རྣམས་ལ་སྤྱི་བླུགས་སུ་ཁྱབ་ཀྱང་[558]འཁྲུལ་པའི་དྲི་མས་མི་གསལ་བའོ།  དབུ་མའི་ལམ་ལ་སྤྲིན་མེད་ནམ་མཁའ་བཞིན།  ཡེ་ཤེས་ཟང་ཐལ་ཆེན་པོ་ཤར་བ་ཡིན་ཞེས་པ།  དབུ་མ་ལ་ཀུན་གཞི་སྟོང་གསལ་སྒྲིབ་མེད་ཁྱབ་བདལ་དུ་ཤར་བའོ།  རིག་པ་ནི་རྩ་རྣམས་ལ་ཉི་མ་བཞིན་དུ་ཁྱབ་བདལ་དུ་གནས་ཀྱང་།  རྣམ་རྟོག་སྨག་གིས་བསྒྲིབས་ཏེ་གསལ་བ་མེད་ཅེས་པ།  རིག་པ་ནི་རྩ་རྣམས་ལ་རྣམ་རྟོག་གི་རྩལ་གྱིས་བསྒྲིབས་པས་མི་གསལ་བའོ།  དབུ་མའི་ལམ་ལ་སྨག་བྲལ་ཉི་མ་བཞིན།  རང་རིག་ཀ་དག་ཆེན་པོར་ཤར་བ་ཡིན་ཞེས་པ།  རིག་པ་དབུ་མའི་ལམ་ལ་རྣམ་རྟོག་གི་གོས་དང་བྲལ་བའི་གཅེར་བུར་འཆར་བའོ།  སྤྲིན་མེད་མཁའ་ལ་ཉི་མ་ཤར་བ་བཞིན།  ཀུན་གཞི་དང་རིག་པ་གསལ་སྟོང་གཉིས་སུ་མེད་པའི་ཚུལ་དུ།  དབུ་མའི་ལམ་ལ་རང་འབྱུང་དུ་ཤར་བའོ།  གསུམ་པ་མདོ་བསྡུ་བ་དཀྱུས་གསལ།  དཀར་འཇམ་རྩའི་སྒྲོན་མ་རྫོགས་སོ།།  ས་མ་ཡ་གོང་དང་འདྲ།།  ༈  བཞི་པ་རྒྱང་ཞགས་ཆུའི་སྒྲོན་མ་ལ་གསུམ་སྟེ།  བསྟན།  བཤད།  བསྡུ་བའོ།  དང་པོ་ནི་ཀུན་ཏུ་བཟང་པོ་སྤྱི་དང་འདྲའོ།  ཡེ་ཤེས་རང་ཤར་ནི་ཀུན་གཞི་དང་རིག་པ་དོན་གྱི་སངས་རྒྱས་དེ།  སྒྲོན་མའི་སྒོ་ལ་སུས་ཀྱང་མ་བྱས་པར་རང་ཤར་དུ་ཤར་བ་དེ།  །ཀུན་ཏུ་བཟང་པོའི་སྐུ་ཡིན་པས་ཕྱག་གི་ཡུལ་[559]ལོ།  རྒྱང་ཞགས་ཆུའི་སྒྲོན་མ་སྒོ་གང་ལ་དོད་པ་རིག་པ་གཅེར་མཐོང་གི་གནད་ཅེས་བྱ་བ།  མིག་ཆུའི་སྒྲོན་མེའི་སྒོ་ནས་ཀུན་གཞི་དང་རིག་པ་སྐུ་དང་ཞིང་ཁམས་ཐམས་ཅད་གང་གིས་ཀྱང་མ་བསྒྲིབས་པར་ཤར་བ་དེ་ལ།  བལྟས་ཏེ་མངོན་དུ་མཐོང་བས་གཅེར་མཐོང་གི་གནད་ཅེས་བྱའོ།  གཉིས་པ་རྒྱས་བཤད་ལ་གསུམ་སྟེ།  གང་འཆར་པ་ཀུན་གཞིའི་ངོ་བོ།  གང་ནས་འཆར་བ་སྒྲོན་མའི་སྒོ།  ཇི་ལྟར་འཆར་བ་དོན་གྱི་གནས་ལུགས་སོ།  དང་པོ་ནི་དེ་ལྟར་ཀུན་གཞི་དང་རིག་པ་གདོད་ནས་གནས་པའི་སྙིང་པོ་དེ་ཞེས་པ།  སྐྱེ་མེད་གདོད་དག་རང་བཞིན་ལྷུན་གྲུབ་འོད་གསལ་འདུས་མ་བྱས་པའི་སྙིང་པོ་གནས་པ་དེའོ།  །གཉིས་པ་སྒོ་ནི་གཞི་ཙི་ཏའི་དབུས་ན་གནས།  ལམ་རྩ་ལ་ཕྱུང་ནས་སྒོ་ཆུའི་སྒྲོན་མ་ལ་ཤར་ཞེས་པས།  རིག་པའི་གནས་ས་སྙིང་།  ལམ་རྩ།  འཆར་སྒོ་མིག་ཡིན་པའོ།  དུང་ཁང་ཀླད་པའི་དཀྱིལ་ནས།  དབུ་མ་ལས་རྩང་རི་པུར་ལངས་ཀྱི་རྩ་ཞེས་བྱ་བ་ཞེས་པ།  ཀླད་པའི་དཀྱིལ་ནས་དབུས་མ་ལས་མིག་རྩ་པུར་ལངས་གྱེས་པའོ།  རྩ་བ་གཅིག་ལ་རྩེ་མོ་གཉིས་སུ་གྱེས་ནས་ཞེས་པ།  དེ་ལྟར་གྱེས་ནས་མིག་གཉིས་ལ་ཟུགས་པའོ།  རྩ་སྒོ་ཟར་མའི་མེ་ཏོག་ཁ་ཕྱེ་བ་ལྟ་བུར་ཤར་ཏེ།  ཞེས་པ།  རྩ་སྒོ་མིག་[560]གི་དབང་རྟེན་ཡིན་པས།  དེའི་དབྱིབས་ཟར་མའི་མེ་ཏོག་ཁ་ཕྱེ་བ་ལྟར་གནས་སོ།  རིག་པའི་མཐོང་སྒོ་དོད་དེ་ཞེས་པ།  ཤེས་པ་གཟུགས་མཐོང་བའི་སྒོ་དེ་ལ་དོད་པའོ།  རྩ་དེའི་སྦུབས་ནས་རིག་པའི་རང་འོད་ལྔ་རྨ་བྱའི་མདོངས་ལྟར་ཤར་རོ།  ཞེས་པས།  རྩ་དེའི་སྦུབས་ནས་རིག་པའི་རང་འོད་རྨ་བྱའི་མདོངས་ལྟ་བུར་ཤར་བ་ལ།  བརྟེན་ནས་རིག་པའི་མཐོང་སྒོ་ཕྱེད་པའོ།  གསུམ་པ་ཇི་ལྟར་ཤར་བ་ནི།  འོད་དེའི་མཐོང་སྒོ་ཀུན་གཞི་ནམ་མཁའ་བཞིན་དུ།  ཕྱི་ནང་མེད་པར་ཡེ་ཤེས་སྤྱི་བླུགས་སུ་ཤར་རོ།  ཞེས་པ།  སྟོང་གསལ་ཁྱབ་བདལ་ནམ་མཁའི་ངང་བཞིན་དུ་ཤར་བའོ།  རིག་པ་མཐོང་སྒོ་ལ་ཉི་མའི་སྙིང་པོ་བཞིན་དུ་རྟོག་མེད་དུ་ཤར་རོ།  ཞེས་པ།  སྒོ་དེ་ལ་རིག་པའི་ཡེ་ཤེས་ཉི་མའི་སྙིང་པོ་བཞིན་དུ་རྟོག་མེད་གཅེར་བུར་ཤར་རོ།  བློ་ནི་ཉི་མའི་འོད་ཟེར་བཞིན།  དྲན་རིག་སྣ་ཚོགས་ཡུལ་ལ་གཅོད།  ཅེས་པ།  རིག་པའི་ཡེ་ཤེས་ལ་དྲན་རྟོག་བློའི་རྩལ་དུ་མ་ཤར་ནས་ཡུལ་ལ་གཅོད་པའོ།  འོད་ནི་རིག་པའི་རང་འོད་དེ།  མཁའ་ལ་གཞའ་ཁྱིམ་གྱི་ཚུལ་དུ་ཤར་རོ།  ཞེས་པས།  སྒྲོན་མའི་སྒོ་ལས་རིག་པའི་རང་འོད་འཇའ་ཁྱིམ་ལྟ་བུ་བཀྲ་ལ་གསལ་བ་ཤར་རོ།  ཟེར་ནི་རིག་པའི་རང་ཟེར་ཏེ།  མཐོང་ལ་ཉི་ཟེར་དྲྭ་བ་ལྟ་བུའོ།  [561]ཞེས་པས།  ཟེར་རིག་པའི་རང་ཟེར་མིག་གི་དབང་པོའི་སྒོ་མོ་ལ་རང་མདངས་སུ་ཤར་བ་ནི་དཔེ་མཐོང་ལ་ཉི་ཟེར་ཤར་བ་ལྟ་བུའོ།  དེ་ལྟར་གདོད་ནས་གནས་པའི་སྙིང་པོ་ཞེས་པ།  སྒྲ་འོད་ཟེར་གསུམ་རིག་པའི་རྩལ་ལམ་གདངས་སམ་ཆོ་འཕྲུལ་ལམ།  བཅུད་དུ་ཤར་བའི་སྙིང་པོ་ཞེས་བྱའོ།  བྲི་གང་མེད་པར་སྒྲོན་མའི་སྒོ་ལ་བློ་ཡིས་བྱས་པ་མ་ཡིན་པར།  དབང་པོའི་སྒོ་ལ་མངོན་སུམ་དུ་ཅེར་རེ་ཤར་ཞེས་པ།  སྒྲོན་མའི་སྒོ་ལ་རང་གི་རང་གདངས།  འཕེལ་འགྲིབ་མེད་པར་ཇི་ལྟ་བ་བཞིན་དུ་བློས་རྒྱུ་རྐྱེན་རྩོལ་བས་ཆེད་དུ་བྱས་པ་མ་ཡིན་པར།  དབང་པོའི་སྒོ་ལ་མངོན་སུམ་ལ་ཅེར་རེར་ཤར་བའོ།  རིག་པ་གཅེར་མཐོང་གི་གནད་ཅེས་བྱ་སྟེ།  ཤར་བ་དེ་ལ་བརྟེན་ནས་ཉམས་སུ་བླངས།  རྩལ་སྦྱང་།  ལམ་དུ་ཁྱེར་བས་གནས་ལུགས་ཇི་ལྟ་བ་བཞིན་ཏུ་མཐོང་བས།  གཅེར་མཐོང་གི་གནད་ཅེས་བྱའོ།  གསུམ་པ་མདོར་བསྡུ་བ་ནི་དཀྱུས་གསལ་ལོ།  རྒྱང་ཞགས་ཆུའི་སྒྲོན་མ་རྫོགས་སོ།  ས་མ་ཡ་གོང་ལྟར་རོ༎  ༈  ལྔ་པ་ཞིང་ཁམས་ངོ་སྤྲོད་ཀྱི་སྒྲོན་མ་ལ་གསུམ་སྟེ།  བསྟན།  བཤད།  བསྡུ་བའོ།  དང་པོ་ལ་ཀུན་གཞི་བཟང་རྟོག་ངན་རྟོག་ལས་སོགས་པའི་བློའི་འཆར་ཚུལ་ཐམས་ཅད་དོ།  བཟང་པོ་ནི་དེ་དག་ཐམས་ཅད་[562]སེམས་ཉིད་ཀྱི་ངང་ནས་རང་ཤར་རང་གྲོལ།  ཡེ་ཤེས་ཀྱི་རྩལ་དུ་ཤར་བས་ན་སྤང་ཞིང་དོར་དུ་མེད་པའོ།  རང་རིག་ནི་སེམས་ཉིད་ངོ་བོ་ཉིད་ཀྱི་ཡེ་ཤེས་སོ།  མངོན་དུ་ཤར་བ་ལ་ཞེས་པས།  རང་རིག་མངོན་དུ་ཤར་བས་རྟོགས་པ་མངོན་གྱུར་གྱི་སངས་རྒྱས་སོ།  ཕྱག་ནི་དྲན་པ་རང་གསལ་གྱི་ཕྱག་འཚལ་ལོ།  རིགས་ཀྱི་བུ་ཞིང་ཁམས་ངོ་སྤྲོད་ཀྱི་སྒྲོན་མ་ཞེས་པ།  སྐུ་གསུམ་གྱི་ཞིང་ཁམས་རང་ཆས་སུ་ཡོད་པ་དེ།  ཐབས་ཀྱི་གནད་དྲུག་ལ་བརྟེན་ནས་མངོན་དུ་ཤར་ཞིང་།  གཅེར་མཐོང་དུ་ངོ་སྤྲོད་པའི་སྒྲོན་མའོ།  ལམ་ཇི་ལྟར་ཉམས་སུ་བླངས་པ་སྐུ་གསུམ་དམར་ཐག་གཅོད་པའི་གནད་ཅེས་པ།  གཞིའི་སྐུ་གསུམ་མངོན་དུ་འཆར་ཞིང་།  ཤར་བས་རང་ས་ཟིན་ནས་ཐམས་ཅད་སེམས་ཉིད་དུ་ཐག་གཅོད་པར་བྱེད་པའི་གནད་བསྟན་པའོ།  གཉིས་པ་རྒྱས་བཤད་ལ་གཉིས་ཏེ།  སྐུ་གསུམ་ངོ་སྤྲོད་པ་དང་།  དམར་ཐག་བཅད་པའོ།  དང་པོ་ལ་གསུམ་གྱི་དང་པོ།  བོན་སྐུར་ངོ་སྤྲད་པ་ནི།  རིགས་ཀྱི་བུ་གནས་ལུགས་ཀུན་གཞི་བྱང་ཆུབ་ཀྱི་སེམས་ཁྱབ་བདལ་ཆེན་པོར་ཕྱོགས་རིས་མེད་པ་འདི་ནི།  བོན་ཉིད་ཀྱི་དབྱིངས་ཡིན་ལ་ཞེས་པ།  སེམས་ཉིད་སྟོང་གསལ་ཁྱབ་བདལ་ཆེན་པོ་ནི།  བོན་གྱི་དབྱིངས་ཡིན་པའོ།  གནས་དེ་ན་རང་རིག་ཀ་དག་[563]ཆེན་པོར་བཞུགས་པ་ནི།  བོན་སྐུ་རང་ཤར་ཡིན་པས།  ཞེས་པ།  ཀུན་གཞི་ནམ་མཁའ་དྭངས་བ་ལྟ་བུའི་ངང་ནས་རིག་པའི་ཡེ་ཤེས་ཉི་མ་ལྟ་བུ་སྐྱོན་གྱིས་མ་གོས།  དྲི་མེད་རྗེན་པར་ཤར་བ་ནི།  བོན་སྐུ་རང་ཤར་ཡིན་པས་སོ།  བོན་སྐུའི་ཞིང་ཁམས་རང་ལ་གནས་ཏེ།  དུས་གསུམ་གཏན་དུ་འགྲོགས་ཀྱང་ཞལ་མ་འཚོ་ཞེས་བྱའོ།  ཞེས་པ།  བོན་སྐུའི་ཞིང་ཁམས་གདོད་ནས་རང་ལ་ཡོད་ཀྱང་།  ངོ་མ་ཤེས་པས་འཁོར་བར་འཁྱམས་པ་ནི།  དཔེར་ན་སྐྱེས་བུ་བྱད་དང་འགྲོགས་ཀྱང་བྱད་མཐོང་བའམ།  དབུལ་པོའི་འོག་ན་ནོར་བུ་ཡོད་ཀྱང་ངོ་མ་ཤེས་པས་ལྟོ་ལྟོགས་ཤིང་བཀྲེས་པ་བཞིན་ནོ།  །གཉིས་པ་རྫོགས་སྐུའི་ཞིང་ཁམས་ལ་ངོ་སྤྲད་པ་ནི།  རིགས་ཀྱི་བུ་གནས་མཆོང་གུར་སྨུག་པོ་ཤེལ་གྱི་ཁ་བད་ཅན།  སྣང་གསལ་འོད་ཀྱི་གཞལ་ཡས་ནི།  འོག་མིན་འདའ་བ་མེད་པའི་ཞིང་ཁམས་ཡིན་ལ།  ཞེས་པ།  སྙིང་ཕྱིར་རིན་ཆེན་ཟུར་བརྒྱད་ཀྱི་དབྱིབས།  ནང་པད་མ་འདབ་བརྒྱད་ཀྱི་རྣམ་པར་གསལ་བའི་དབུས་ན།  འོད་ལྔའི་གུར་ཁང་དང་བཅས་པ་ནི།  མཚོན་བྱ་དོན་གྱི་འོག་མིན་ཡིན་པའོ།  གནས་དེ་ན་རང་རིག་པའི་ཡེ་ཤེས་ལ་ཞེས་པས།  དེ་ནས་དྲི་མེད་ཀྱི་རིག་པ།  བདག་མེད་ཀྱི་ཀུན་བཟང་བཞུགས་སོ།  སྒྲ་འོད་ཟེར་[564]གསུམ་ལྷུན་གྱིས་གྲུབ་བ་ནས་ཞེས་པ།  སྣང་བ་ཆེན་པོ་གསུམ་རིག་པའི་རང་རྩལ་འགག་མེད་དུ་ཤར་བའོ།  འཁོར་འདས་ཐམས་ཅད་ལྷུན་གྲུབ་ཏུ་རྫོགས་པ་འདི་ནི།  ཞེས་པ།  རིག་པའི་ཡེ་ཤེས་ལ་སྣང་བའི་རྩལ་ལྔ་འོད་ལྔ་རང་ཆས་སུ་རྫོགས།  དེ་རྫོགས་པས་འཁོར་འདས་ཀྱི་སྣང་བ་མ་ལུས་པར་རྫོགས་ཏེ།  དེ་ཡང་མྱང་འདས་ཀྱི་སྣང་བ་གཞལ་ཡས་དང་ཞིང་ཁམས།  རྒྱན་དང་།  དཀྱིལ་འཁོར།  སྐུ་མདོག་དང་ཕྱག་མཚན་དང་།  དཔེ་བྱད།  གཙོ་འཁོར་དང་།  སྤྲུལ་པ།  སྐུ་ལྔ།  ལྷ་ལྔ།  རིགས་ལྔ་ལས་སོགས།  དག་པའི་སྣང་བ་ཐམས་ཅད་རྩལ་མེད་ལྷུན་གྲུབ་ཏུ་རྫོགས་སོ།  འཁོར་བའི་སྣང་བ།  ཕྱི་སྣོད་དང་།  ནང་བཅུད།  བསྐལ་པ་དང་།  སྲིད་པ།  རིགས་དྲུག་གི་གྲོང་ཁྱེར།  ཁམས་གསུམ་གྱི་དཀྱིལ་འཁོར།  འབྱུང་བ་ལྔ།  ཕུང་པོ་ལྔ།  དུག་ལྔ།  དོན་ལྔ།  སྣོད་ལྔ།  ཡན་ལག་ལྔ།  དབང་པོ་ལྔ།  དབང་རྟེན་ལྔ།  ཡུལ་ལྔ་ལས་སོགས།  མ་དག་པའི་སྣང་བ་ཐམས་ཅད་རྩལ་མེད་ལྷུན་གྲུབ་ཏུ་རྫོགས་སོ།  རིག་པའི་ཡེ་ཤེས་ལ་གྲགས་པའི་རྩ་བ།  སྒྲ་རང་ཆས་སུ་རྫོགས་པས།  ཕྱི་འབྱུང་བའི་སྒྲ།  ནང་རིག་པའི་སྒྲ།  སངས་རྒྱས་གསུང་གི་རྣམ་སྤྲུལ།  སེམས་ཅན་ངག་གི་བརྡའ་སྐད་ལས་སོགས་ཇི་སྙེད།  [565]གྲག་པ་སྒྲའི་བྱེ་བྲག་ཐམས་ཅད་རྩལ་མེད་ལྷུན་གྲུབ་ཏུ་རྫོགས་སོ།  རིག་པའི་ཡེ་ཤེས་ལ་བློའི་རྩ་བ།  ཟེར་རང་ཆས་སུ་རྫོགས།  དེ་རྫོགས་པས་སངས་རྒྱས་མཁྱེན་པའི་ཡེ་ཤེས་ཁྲི་དང་འབུམ་འགྱུར་དང་།  སེམས་ཅན་བློའི་བྱེ་བྲག་བརྒྱད་ཁྲི་བཞི་སྟོང་ལས་སོགས་ཅི་སྙེད་ཡུལ་ཅན་ཤེས་པའི་བྱེ་བྲག་ཐམས་ཅད་རྩལ་མེད་ལྷུན་གྲུབ་ཏུ་རྫོགས་པའོ།  རྫོགས་སྐུ་རང་ལ་ཤར་བ་ཡིན་པས།  རྫོགས་སྐུའི་ཞིང་ཁམས་རང་ལ་གནས་ཏེ།  ཞེས་པ།  དེ་ལྟར་འཁོར་འདས་ཐམས་ཅད་རིག་པའི་ཡེ་ཤེས་ལ་རྩལ་མེད་ལྷུན་གྲུབ་ཏུ་རྫོགས་པས།  རྫོགས་སྐུའི་ཞིང་ཁམས་རང་གནས་ལ།  དེ་ཡང་ཕུང་པོ་ཁམས་དང་སྐྱེ་མཆེད་འཁོར་བའི་སྣང་བ་ཐམས་ཅད།  སྐུ་ལྔ་ལྷ་ལྔ་རིགས་ལྔ་ལས་སོགས་རྫོགས་པའི་ཞིང་ཁམས་སུ་གནས་ཏེ།  རིག་པའི་ཡེ་ཤེས་ཀྱི་ངོ་བོ་སྟོང་པར་གནས་པས།  སྟོང་ཉིད་ཡེ་ཤེས་ཀྱི་གདངས་ལས་གསལ་བའི་འོད་དཀར་པོ།  དེའི་སྙིང་པོ་ལས་དབུས་ཕྱོགས་དེ་བཞིན་རིགས་ཀྱི་བདེར་གཤེགས་སྐུ་མདོག་དཀར་པོ།  རིག་པ་གསལ་ལ་རང་བཞིན་མེད་པའི་མེ་ལོང་ཡེ་ཤེས།  དེའི་གདངས་ལས་འོད་སེར་པོ།  དེའི་སྙིང་པོ་ལས་ཤར་ཕྱོགས་གཡུང་དྲུང་རིགས་ཀྱི་བདེར་གཤེགས་སྐུ་མདོག་སེར་པོ།  ཕྱག་ན་གཡུང་དྲུང་བསྣམས་[566]པ།  རིག་པ་མ་ཕྱེ་མཉམ་པར་གནས་པས་མཉམ་ཉིད་ཡེ་ཤེས།  དེའི་གདངས་ལས་འོད་ལྗང་ཁུ།  དེའི་སྙིང་པོ་ལས་བྱང་ཕྱོགས་འཁོར་ལོ་རིགས་ཀྱི་བདེར་གཤེགས་སྐུ་མདོག་ལྗང་ཁུ།  ཕྱག་ན་འཁོར་ལོ་བསྣམས་པ།  རིག་པ་མ་འདྲེས་ཡོངས་སུ་རྫོགས་པས་སོ་སོར་རྟོགས་པའི་ཡེ་ཤེས།  དེའི་གདངས་ལས་འོད་དམར་པོ།  དེའི་སྙིང་པོ་ལས་ནུབ་ཕྱོགས་པད་མ་རིགས་ཀྱི་བདེར་གཤེགས་སྐུ་མདོག་དམར་པོ།  ཕྱག་ན་པད་མ་བསྣམས་པ།  རིག་པ་མ་བཙལ་ལྷུན་གྱིས་གྲུབ་པས་བྱ་བ་གྲུབ་པའི་ཡེ་ཤེས།  དེའི་གདངས་ལས་འོད་སྔོན་པོ།  དེའི་སྙིང་པོ་ལས་ལྷོ་ཕྱོགས་རིན་ཆེན་རིགས་ཀྱི་བདེར་གཤེགས་སྐུ་མདོག་སྔོན་པོ།  ཕྱག་ན་རིན་པོ་ཆེ་བསྣམས་པའོ།  དེ་ལྟར་རིགས་ལྔའི་གདངས་ལས་བོན་སྐུ་ལྷ་སྐུ་ལྟ་བུར་གནས་སོ།  མ་རྟོགས་འཁྲུལ་པའི་ཞིང་ཁམས་སུ་ཤར་ཞེས་པ།  དེ་ལྟར་གདོད་ནས་རྫོགས་སྐུའི་ཞིང་ཁམས་རང་ལ་གནས་ཀྱང་།  མ་རྟོགས་པས་བདུད་ལྔ་དུག་ལྔ།  འབྱུང་ལྔ་ཕུང་པོ་ལྔ་ལས་སོགས།  འཁྲུལ་སྣང་ཡུལ་ཅན་ལས་སོགས་མ་དག་པའི་སྣང་བ་སྣ་ཚོགས་སུ་ཤར་བའོ།  གསུམ་པ་སྤྲུལ་སྐུའི་ངོ་སྤྲོད་ནི།  རིགས་ཀྱི་བུ་གནས་རྩ་གསུམ་འཁོར་ལོ་རྣམ་པ་དྲུག་སྡོང་པོ་དང་ཡལ་ག་ཡན་ལག་དང་ཉིང་ལག་དུ་[567]རྫོགས་པ་འདི་ནི།  ཡི་གེ་འཁོར་ལོ་རྫོགས་པའི་ཞིང་ཁམས་ཡིན་ལ་ཞེས་པས།  གཡས་གཡོན་དབུས་ཀྱི་རྩ་གསུམ་སྤྱི་བོ་བདེ་ཆེན།  མགྲིན་པ་ལོངས་སྤྱོད།  ཐུགས་ཀ་བོན་ཉིད།  ལྟེ་བ་སྤྲུལ་པ།  གསང་བ་ཐབས་ཤེས།  རྐང་མཐིལ་རླུང་གི་འཁོར་ལོ་དང་དྲུག་གོ།  སྡོང་པོ་ནི་སྲོག་རྩ།  ཡལ་ག་ནི་དོན་སྣོད་དབང་པོའི་རྩ།  ཡན་ལག་ནི་མགོ་ལུས་རྐང་ལག་གི་རྩ།  ཉིང་ལག་གི་ཕྱི་ནང་བར་གསུམ་དུ་གྱེས་པའི་ཉི་ཁྲི་ཆིག་སྟོང་དང་།  བརྒྱད་ཁྲི་བཞི་སྟོང་ཐམས་ཅད་སྤྲུལ་སྐུའི་ཞིང་ཁམས་ཡིན་ཏེ།  འོད་དང་ཡིག་འབྲུ་ཐིག་ལེ་ལྔ་ལས་སོགས་ལྷའི་ས་བོན་གྱི་རྟེན་གཞི་ཡིན་པའོ།  གནས་དེ་ན་རིག་པའི་ཡེ་ཤེས་ལ།  རྩལ་དྲུག་ཡུལ་དྲུག་ཏུ་ཤར་ནས།  ལུས་ངག་ཡིད་གསུམ་གྱི་བྱ་བ་སྣ་ཚོགས་སུ་བྱེད་པ་འདི་ནི་སྤྲུལ་སྐུ་རུ་ཤར་བ་ཡིན་ཞེས་པ།  རིག་པའི་རྩལ་ལས་རྣམ་ཤེས་དྲུག་ཡུལ་དྲུག་ཏུ་ཤར་ནས།  ཤེས་པའི་རྩལ་ཕྱོགས་མེད་དུ་འཆར་བ་ལ།  ལུས་དག་ཡིད་གསུམ་གྱི་བྱ་བ་རྩོལ་བཅས་ཀྱི་མཚན་མ་སྣ་ཚོགས་སུ་བྱེད་པ་འདི་དག་ཕྱོགས་མེད་ཅིར་ཡང་འཆར་བས།  སྤྲུལ་སྐུ་རུ་ཤར་བའོ།  སྤྲུལ་སྐུའི་ཞིང་ཁམས་རང་ལ་གནས་ཏེ་ཞེས་པ།  འཁོར་ལོ་རྩ་དང་བཅས་པའི་ཞིང་ཁམས་ཐམས་ཅད་སྤྲུལ་སྐུས་གང་ནས་ཡོད་དེ།  [568]སྤྱི་བོ་བདེ་ཆེན་གྱི་དཀྱིལ་ན་ལྷའི་འདུལ་གཤེན་ཡེ་གཤེན་གཙུག་ཕུད།  མགྲིན་པའི་འཁོར་ལོ་ལ་ལྷ་མ་ཡིན་གྱི་འདུལ་གཤེན་ལྕེ་རྒྱལ།  སྙིང་ཁའི་འཁོར་ལོ་ལ་མིའི་འདུལ་གཤེན་གསང་འདུས།  ལྟེ་བའི་འཁོར་ལོ་བྱོལ་སོང་གི་འདུལ་གཤེན་ཏི་སངས།  གསང་བའི་འཁོར་ལོ་ལ་ཡི་དྭགས་ཀྱི་འདུལ་གཤེན་མུ་ཆོ་ལྡེམ་དྲུག  །རྐང་མཐིལ་གྱི་འཁོར་ལོ་ལ་དམྱལ་བའི་འདུལ་གཤེན་གསང་བ་ངང་རིང་གནས་སོ།  དེ་བཞིན་དུ་དོན་ལྔ་ལ་རིགས་ལྔ་ཡབ་ཡུམ།  ཚོགས་བརྒྱད་ཀྱི་རྩ་ལ་ཡེ་གཤེན་བརྒྱད་དང་ཡེ་ལྕམ་བརྒྱད།  དབུ་ཞབས་སྤྱན་ལྗགས་ལ་མེ་ཏོག་མ་བཞི།  ལུས་ངག་ཡིད་གསུམ་ལ་དུག་སེལ་ལྷ་གསུམ།  རྩ་ཡན་ལག་ལ་དུས་བཞི་རྒྱལ་མོ་ལས་སོགས།  ཞི་ལྷ་བཞི་བཅུ་རྩ་ལྔ་དང་དེ་འགྱུར་བ་ལས་ཡེ་ཤེས་ཀྱི་ཁྲོ་བོ་སུམ་ཅུ་རྩ་བཞི་དང་རྒྱས་པའི་དུས་སུ་ལྷ་ཚོགས་བརྒྱ་རྩ་བརྒྱད་ལས་སོགས་དང་།  གཞན་ཡང་ཕྱི་ནང་གསང་གསུམ་གྱི་ལྷ་ཚོགས་གང་དང་གང་ཡང་ལུས་སེམས་ཕུང་པོ་དང་འབྲེལ་ཞིང་རང་ལུས་ཕྱག་རྒྱའི་དཀྱིལ་འཁོར་དེ།  དོན་ལ་རྩ་གནས་ཐམས་ཅད་སངས་རྒྱས་སྤྲུལ་སྐུས་མ་ཁྱབ་པ་མེད་པའོ།  མ་རྟོགས་རིགས་དྲུག་གི་སྣང་བ་ཤར་ཏོ།  ཞེས།  དེ་ལྟར་གནས་ཀྱང་མ་རྟོགས་པས།  འཁོར་ལོ་དྲུག་གི་རྩ་གནས་སུ་ཡིག་[569]དྲུག་ཏུ་རླུང་སེམས་འདུས་པས།  རིགས་དྲུག་གི་སྣང་བ་ཤར་བའམ།  ཁྱད་པར་དུ་ད་ལྟ་ཤས་ཆེར་སྙིང་ཁའི་འཁོར་ལོ་ལ་རླུང་སེམས་འདུས་པས།  བྲེལ་འཕོངས་མིའི་སྣང་བ་རུ་ཤར།  དོན་ལྔའི་རྩ་རུ་འདུས་པའི་དུག་ལྔ།  རྩ་ཕྲན་བརྒྱད་ཁྲི་བཞི་སྟོང་དུ་འདུས་པས།  རྟོག་ཚོགས་བརྒྱད་ཁྲི་བཞི་སྟོང་རྩལ་དུ་ཤར་བའོ།  །གཉིས་པ་དམར་ཐག་བཅད་པ་ལ་གཉིས་ཏེ།  ངོ་བོ་ཉིད་ཀྱི་རིག་པ་ལ་ངོ་སྤྲོད་ལ་བོན་སྐུ་ལ་དམར་ཐག་བཅད་པ་དང་།  ལྷག་མཐོང་གི་རིག་པ་ལ་ངོ་སྤྲད་ལ་གཟུགས་སྐུ་ལ་དམར་ཐག་བཅད་པའོ།  དང་པོ་ལ་གཉིས་ཏེ།  ངོ་སྤྲད་པ་དང་།  དམར་ཐག་བཅད་པའོ།  དང་པོ་ལ་གསུམ་སྟེ།  ངོ་བོ་ཉིད་ཀྱི་རིག་པའི་སྒྲོན་མ་གསུམ་གྱི་ངོ་སྤྲད་ཅེས་པས།  གནས་པ་གཞིའི་སྒྲོན་མས་གཞི་ངོས་བཟུང་།  མཚོན་བྱེད་དཔེ་ཡི་སྒྲོན་མས་དཔེས་དོན་མཚོན།  ཡེ་ཤེས་རྟགས་ཀྱི་སྒྲོན་མས་རྟགས་ཐོག་ཏུ་ངོ་སྤྲད་པའོ།  དང་པོ་ནི་རིགས་ཀྱི་བུ་གཞི་ངོས་བཟུང་པ་ཞེས་པས་གསུམ་སྟེ།  མ་བུ་རྩལ་གསུམ་གྱི་ངོ་སྤྲོད་ལ།  དང་པོ་ནི་རིག་པར་དྭངས་བར་བྱེད་པའི་གནད།  ལྟ་སྟངས་ལུས་གནད་ལས་སོགས་པས་སེམས་མཉམ་པར་གཞགས་ཏེ།  རྟོག་མེད་ཀྱི་རིག་པ་གཅེར་བུར་འཆར་བའི་ཕྱིར་རོ།  སྒྲོན་མ་རང་སོ་རུ་བཞག་[570]ལ་ཞེས་པ་ལྟ་སྟངས་ཀྱི་ཁྱད་པར་ཏེ།  རིག་པའི་མཐོང་སྒོ་མིག་ལ་ཡོད་པས་མིག་མི་བསྒུལ།  རྫི་མ་མི་ཟིམ།  མི་ལྷིབ།  རང་སོ་རུ་བཞག་གོ།  ཤེས་པ་ཡུལ་ལ་མ་བརྟགས་རང་སར་བཞག་པའི་ཚེ།  ཞེས་པ།  སེམས་ཀྱི་བཞག་ཐབས་ཏེ་ཤེས་པ་སྔ་ཕྱིར་མི་འབྲེང་ཕྱི་ཡུལ་ལ་མི་དཔྱད་ནང་རིག་པ་ལ་རྟོག་དཔྱོད་མི་བྱེད་པར་རྩེ་གཅིག་ཏུ་བཞག་གོ།  ཤེས་པ་ཡུལ་ལ་མ་དཔྱད་ཡུལ་གྱིས་ཤེས་པ་ལ་མ་གོས་པར་གནས་སོ།  ཞེས་པས་རིག་པ་ཡུལ་ཅན་གྱི་གཟུང་འཛིན་བྲལ་དེ་ཡིས་མ་བསླད་མདོག་མ་བསྒྱུར་ཡུལ་ཤེས་གསལ་ལ་མ་བསྒྲིབས་པར་གནས་པའི་ཚེ།  དེའི་ཚེ་ཀུན་གཞི་ནི་གསལ་སྟོང་བསྒྲིབས་གཡོག་མེད་པར་ས་ལེར་གསལ་བ་ལ་ཞེས་པས།  སྒྲོན་མའི་སྒོ་ནས་བལྟས་པས།  ཀུན་གཞི་དངོས་མེད་སྟོང་སངས་ཁྱབ་བདལ་དུ་ཤར་བ་ལ།  ལག་ལེན་དུ་ངོ་སྤྲོད།  ཡུལ་གྱི་སྣང་བ་རྣམ་ཤེས་མེ་ལོང་ལ་གཟུགས་བརྙན་ཤར་བ་བཞིན་གསལ་བ་དེའོ།  ཞེས་པས།  ཤེས་པས་ཀུན་གཞི་མངོན་དུ་གྱུར་པའི་ཚེ།  ཡུལ་སྣང་ལ་རང་བཞིན་མེད་པར་འཆར་བའོ།  །གཉིས་པ་བུའི་ངོ་སྤྲོད་ལ།  རིག་པ་ནི་དེའི་ཚེ་དྲན་མེད་དུ་ཧད་དེ་ཞེས་པ།  སྔ་ཕྱིའི་དྲན་པ་དང་བྲལ་བས་མ་དྲན་ལ་མ་བརྗེད་པའོ།  གཏད་མེད་དུ་ཕྱོད་དེ་ཞེས་པ།  གཏད་མེད་བདེ་[571]གདལ་དམིགས་འཛིན་མེད་པས་གཟའ་གཏད་དང་བྲལ་བའོ།  འཛིན་མེད་དུ་ཕྱལ་ལེ་ཞེས་པ་ཕྱི་ནང་གང་དང་གང་ལ་མི་གནས་པ་མི་བསམ་ཅི་ལ་ཡང་མི་འཛིན་པའོ།  རྟོག་མེད་དུ་རྗེན་ནེར་གནས་པ་ལ་ཞེས་པས།  གང་གིས་མ་བསྒྲིབས།  མ་གཡོགས་པར་རྟོག་མེད་གཅེར་བུར་ཤར་བའོ།  ཡུལ་གྱི་སྣང་བ་རྣམས་ཤེལ་སྒོང་ལ་གཟུགས་བརྙན་ཤར་བ་བཞིན་ཧྲིག་གེར་ཤར་བ་དེའོ་ཞེས་པ།  ཡུལ་ཅན་དེ་ལྟར་ཤར་བའི་ཚེ།  ཕྱིའི་ཡུལ་སྣང་ཐམས་ཅད་སྣང་སྟོང་དངོས་མེད་རང་གསལ་རྗེན་པ་འཛིན་མེད།  རང་ཤར་མན་ཤེལ་ཟབ་ཆེན་ཐོག་ཏུ་བཞགས་པའམ།  མེ་ལོང་གཟུགས་བརྙན་ལྟར་སྣང་ལ་རང་བཞིན་མེད་པར་ཤར་བའོ།  །གསུམ་པ་བློ་ནི་དྲན་རིག་སྣ་ཚོགས་ཡུལ་ལ་སོ་སོར་གཅོད་ཅིང་འབྱེད་པའོ།  ཞེས་པ།  དེ་ལྟར་ལ་བསམ་པས་འཛིན་པ།  གཅོད་པ་ཐམས་ཅད་བློ་ཡིན་པས།  འགྱུ་སྟོང་བར་སྣང་གི་སེར་བུ་ལྟ་བུའམ།  རང་ཤར་རང་གྲོལ་རྒྱ་མཚོའི་རྦ་རླབས་ལྟར་བུར་ངོ་སྤྲོད་ཅིང་ཡེ་ཤེས་ཀྱི་རྩལ་དུ་ཤེས་པར་བྱའོ།  །གཉིས་པ་མཚོན་བྱེད་དཔེའི་སྒྲོན་མ་ནི།  དཔེ་དྲུག་གིས་དོན་དྲུག་མཚོན་ཏེ།  དཔེ་དེ་ལྟར་ནང་དུ་ཡིད་ཆེས།  གདེང་ཐོབ་ངེས་ཤེས་སྐྱེས་པར་ལྟས་ལ།  དོན་རྟོགས་པར་བྱས་ཏེ་དཀྱུས་གསལ་ལོ།  [572]གསུམ་པ་ཡེ་ཤེས་རྟགས་ཀྱི་སྒྲོན་མ་ལ་གཉིས་ཏེ།  རིགས་ཀྱི་བུ་རྟགས་ཐོག་ཏུ་ངོ་སྤྲོད་པ་ནི།  ཞེས་པས།  ཀུན་གཞི་དང་།  རིག་པའི་དོན་ལ་ངོ་སྤྲད་པའོ།  དང་པོ་ཀུན་གཞི་དོན་ལ་ངོ་སྤྲད་པ་ནི།  མར་མེ་ནི་མུན་པའི་སྨག་སྒྲིབ་དང་བྲལ་ནས་རང་གསལ་དུ་ཡེ་རེར་གསལ་བའོ།  ཞེས་པ་དེ།  དཔེ་རུ་ཤེས་པར་བྱས་ལ།  དོན་ལ་ཀུན་གཞི་ནི་སྒྲོན་མའི་སྒོ་ལ་གང་གི་ཡང་སྨག་སྒྲིབ་དང་བྲལ་ནས།  ཡེ་ཤེས་རང་གསལ་དུ་ཡེ་རེར་གསལ་བའོ།  ཞེས་པ།  སྒྱུ་མའི་ལུས།  སྣང་བའི་ཡུལ།  རྣམ་རྟོག་གི་བློ།  ཉོན་མོངས་ཤེས་བྱ་གང་གིས་ཀྱང་མ་སྒྲིབ་པར་ས་ལེ་རྗེན་ནེར་གནས་པའོ།  དེས་དོན་འགྲེའོ།  ཀུན་གཞི་ནི་པད་མ་ལྟར་སྒྲོན་མའི་སྒོ་ལ་འཁོར་བ་མྱང་འདས་ཉོན་མོངས་ཤེས་བྱ་ལས་སོགས་གང་གི་ཡང་དྲི་མས་མ་གོས་ཀ་དག་ཏུ་རྗེན་ནེར་ཤར་བའོ།  ཀུན་གཞི་ནི་ཉི་མ་ལྟར་སྒྲོན་མའི་སྒོ་ལ་རྒྱུ་རྐྱེན་རྩོལ་བ་ལས་སོགས་གང་གིས་ཀྱང་མ་བྱས།  གདོད་ནས་འོད་གསལ་ཆེན་པོར་ལྷུན་གྱིས་གྲུབ་སྟེ།  རང་འབྱུང་ཡེ་ཤེས་ཆེན་པོར་ལྷག་གེར་ཤར་བའོ།  ཀུན་གཞི་ནི་མེ་ལོང་ལྟར་སྒྲོན་མའི་སྒོ་ལ་སྒྲིབ་བྱེད་གང་གིས་ཀྱང་མ་བསྒྲིབས།  རྒྱུ་རྐྱེན་གང་ལས་ཀྱང་མ་བྱུང་།  ཡེ་ཤེས་རང་གསལ་དུ་གསལ་བ་ལས།  ཕྱི་རོལ་ཡུལ་སྣང་ཐམས་ཅད་སྒྲིབ་[573]མེད་དུ་ཤར་བའོ།  ཀུན་གཞི་ནི་ཤེལ་སྒོང་ལྟར་སྒྲོན་མའི་སྒོ་ལ།  ཉོན་མོངས་རྣམ་རྟོག་བཟུང་འཛིན་ལས་སོགས་ཀྱི་གོས་དང་བྲལ་ཞིང་།  ཡེ་ཤེས་ཟང་ཐལ་དུ་གཅེར་བུར་ཤར་བའོ།  ཀུན་གཞི་ནི་ནམ་མཁའ་ལྟར་སྒྲོན་མའི་སྒོ་ལ།  ཕྱི་ནང་མེད་པར་ཁྱབ་བདལ་ཡེ་ཤེས་སྤྱི་བླུགས་སུ་ཤར་བའོ།  །གཉིས་པ་རིག་པའི་དོན་ལ་ངོ་སྤྲོད་པ་ནི།  ཀུན་གཞི་ཅི་ལྟར་གནས་པ་བཞིན།  རིག་པ་ཡང་དེ་ལྟར་གནས་པའོ།  ཞེས་པ།  ཀུན་གཞི་དང་རིག་པ་དབྱེར་མེད་པས་སྔར་ལྟར་རིག་པའི་དོན་ལ་ངོ་སྤྲོད་དོ།  གཉིས་པ་དམར་ཐག་བཅད་པ་ལ་གསུམ་སྟེ།  དམར་ཐག་ཅི་ལྟར་བཅད་པ་དང་།  གང་དུ་བཅད་པ་དང་།  ཆོད་པའི་ཡོན་ཏན་ནོ།  དང་པོ་ནི་རྣམ་རྟོག་གཡང་ལུགས་མ་བསྐོན་རིག་པ་གཅེར་བུར་ཞོག་ཅེས་པ།  རིག་པའི་ཡེ་ཤེས་ལ་རྣམ་རྟོག་གི་གོས་དང་བྲལ་བའི་གཅེར་བུར་རྗེན་ནེར་བཞག་གོ།  ཞེ་འདོད་བློའི་མ་བསླད་རིག་པ་རྗེན་པར་ཞོག་ཅེས་པ།  རིག་པའི་ཡེ་ཤེས་ལ་རྣམ་རྟོག་གི་གོས་དང་བྲལ་བའི་རིག་པ་རྗེན་པ་སེང་ངེར་འཇོགས་པའོ།  སེམས་ལ་བཅས་བཅོས་མ་བྱེད་མ་བཅོས་སོ་མར་ཞོག  ཅེས་པ།  སེམས་སྣང་སྟོང་རྟག་ཆད་ལས་སོགས་མ་བཅོས་སོ་མའི་ངང་དུ་མ་བཅོས་འབོལ་ལེ་འཇོག་པའོ།  དྲན་རྟོག་རྗེས་[574]མེད་ཡིན་གྱི་རྗེས་འཛིན་མེད་པར་ཞོག་ཅེས་པས།  དེའི་ཚེ་དྲན་རྟོག་ཅི་ཤར་ཀྱང་རྗེས་མེད་རང་གྲོལ་དུ་འཇོགས་པའོ།  སེམས་ལ་གྱ་གྱུ་མ་མང་མཉམ་པ་ཆེན་པོར་ཞོག་ཅེས་པ།  འདས་མ་འོངས་ཀྱི་རྗེས་སུ་མི་འཇུག་པར།  མཉམ་ཉིད་གཉུག་མའི་ངང་དུ་འཇོག་པའོ།  རིག་པའི་ཆུ་རྒྱུན་མ་བཅད་གཉུག་མའི་ངང་ཐག་བསྲིང་ཞེས་པ།  རིག་པ་སྒྲིབ་མེད་རང་གསལ་གྱི་དྲན་པ་ངང་དུ་རྒྱུན་ཆགས་སུ་གསལ་འདེབས་པའོ།  གཉིས་པ་གང་དུ་དམར་ཐག་བཅད་པ་ནི།  ཕྱི་ནང་སྣོད་བཅུད་འཁོར་དང་མྱང་འདས་རྣམས་ཞེས་པས།  མ་འགགས་པའི་རྩལ་དུ་ཤར་བའི།  ཡུལ་ཤེས་ཕྱི་ནང་སྣོད་བཅུད།  མ་རྟོགས་པས་འཁོར་བ།  རྟོགས་པས་མྱང་འདས་ལས་སོགས་ཐམས་ཅད་དོ།  ཐམས་ཅད་རྫུན་ཡིན་རྫུན་ཕུགས་སེམས་ལ་ཐུག་ཅེས་པ།  དོན་དམ་མམ།  ཡང་དག་པ་ནི།  བདེན་མེད་རྫུན་སྣང་སེམས་ཀྱི་ཆོ་འཕྲུལ་དུ་མ་གཏོགས་པའི་ངོ་བོ་གང་ཡང་མེད་པར་ཤར་ཞིང་ཤར་བ་དག་ཀྱང་སེམས་ཀྱི་རྣམ་པ་རིག་པའི་དོན་ལ་མ་གཡོས་པའོ།  བྱང་ཆུབ་སེམས་སུ་དམར་ཐག་བཅད་ཅེས་པ།  དེ་དག་ཐམས་ཅད་བྱང་ཆུབ་སེམས་ཀྱི་ངང་ནས་ཤར།  ངང་ལ་གནས།  ངང་དུ་གྲོལ་བས་སེམས་སུ་ཐག་བཅད་དོ།  གསུམ་པ་དམར་ཐག་བཅད་པའི་ཡོན་ཏན་ནི།  [575]འཁྲུལ་པས་མི་བསླུ་ད་ལྟ་མངོན་སངས་རྒྱས་ཞེས་པ།  འཁྲུལ་སྣང་རྫུན་དུ་ཤེས།  རྫུན་སྣང་སེམས་སུ་གྲོལ་བས།  དེས་མི་བསླུ་སྟེ།  སྒྱུ་མ་ལ་སྒྱུ་མར་ཤེས་བ་དེས་མི་བསླུ་ལ།  བསླུས་ཀྱང་རྟོགས་ཤིང་གོ་བ་བཞིན་ནོ།  དེ་ལྟར་གྱུར་པས་ཅི་སྣང་དབྱིངས་སུ་ཤར།  རིག་པ་རང་ས་ཟིན།  འཁྲུལ་བ་ཕུ་ཐག་ཆོད།  རང་སེམས་མངོན་དུ་གྱུར་ཏེ།  ད་ལྟ་མངོན་སངས་རྒྱས་པའོ།  གཉིས་པ་ལྷག་མཐོང་གི་རིག་པ་ལ་ངོ་སྤྲད་ནས།  གཟུགས་སྐུ་ལ་དམར་ཐག་བཅད་པ་ལ་གསུམ་སྟེ།  ལྷག་མཐོང་གི་རིག་པ་ལ་ངོ་སྤྲད་པ་དང་།  གཟུགས་སྐུ་ལ་དམར་ཐག་བཅད་པ་དང་།  མན་ངག་བཀའ་རྒྱ་དང་བཅས་ཏེ་གདམས་པའོ།  དང་པོ་ལ་གཉིས་ཏེ།  ལྷག་མཐོང་འཆར་བའི་ཐབས་དང་།  ཤར་བ་རང་སྣང་དུ་ངོ་སྤྲད་པའོ།  དང་པོ་ནི་རྒྱ་མཚོ་ཆེན་པོ་གྱེན་དུ་སྐྱོད་ཅེས་པ།  ཕྱིའི་རྒྱ་མཚོ་མིག་ནང་རིག་པ་སྟེ།  དེ་གཉིས་དྲིལ་ལ་གྱེན་དུ་སྐྱོད་དེ་མིག་ཡར་ལ་ལྡོག  རིག་པ་མདུང་ཚུགས་སུ་ནམ་མཁའ་ལ་བསྐྱོད་པའོ།  ལྕགས་རི་མུན་པའི་ཀློང་དུ་གཏད་ཅེས་པ།  ཡས་ཀྱི་མིག་ལྤགས་མར་འཐོན་པས།  མིག་གི་རྒྱལ་མོ་འོག་ཏུ་གཞུག་མས་ཀྱི་མིག་སྤྲིན་ཡས་ཀྱི་སྨིན་མ་ལ་གཏད་པའོ།  ལྕགས་རི་མུན་པའི་ཀློང་དུ་གཏད་དེ།  ཞེས་པས་སྟོན་ཏེ།  [576]དེ་ཡང་ཕྱི་སྲིད་པའི་སྒྲོན་མ་བརྟོད་ལ་མནན།  ནང་དབང་པོའི་སྒྲོན་མ་ཨར་ལ་གཏད།  གསང་བ་རིག་པའི་སྒྲོན་མ་གནད་དུ་བསྣུན་པས་འཆར་ཏེ།  རྒྱས་པར་མན་ངག་ལས་ཤེས་སོ།  གཉིས་པ་ཤར་བ་རང་སྣང་སུ་ངོ་སྤྲད་པ་ནི།  སྣང་བ་འོད་ལྡན་མཐོང་རུམ་དུ་ཞེས་པས།  དབྱིངས་ཀྱི་ནམ་མཁའ་བར་སྣང་དང་།  སྣང་ཡུལ་དུ་མཐོང་བའོ།  རྫུ་འཕྲུལ་ཟེར་གྱི་དྲྭ་བ་མཐོང་ཞེས་པས།  ལུས་གནད་ལྟ་སྟངས་རླུང་སེམས་ཀྱི་སྦྱོར་བ་ལས་སོགས་པའི་གནད་ཀྱིས།  རིག་པའི་རང་ཟེར་སྣ་ཚོགས་ཕྱོགས་མེད་དུ་མཐོང་བའོ།  བ་ཐག་ཉག་ཐག་གཟིངས་པ་འདྲ་ཅེས་པ།  དེ་ལྟར་ཉི་ཟེར་གཤིབས་པའམ།  གདུགས་ཀྱི་རྩིབས་མའམ།  དར་ཐག་དྭངས་པ་ལྟ་བུ་ལས་སོགས་སྣ་ཚོགས་སུ་མཐོང་བའོ།  མུན་པ་ཟེར་ལྡན་སྨག་རུམ་དུ་ཞེས་པ།  ཕྱི་སྣང་བ་མེད་པའི་གནས་སམ།  ནང་མིག་ལྤགས་གཡོགས་པའི་ནང་དུ།  སྣང་གསལ་འོད་ཀྱི་གཞལ་ཡས་མཐོང་ཞེས་པ།  རིག་པའི་རང་འོད་འོད་ལྔའི་གུར་ཁང་ཚོམ་བུ་ཐིག་ལེ་ཞིང་ཁམས་ལས་སོགས།  སྣ་ཚོགས་ངེས་མེད་དུ་མཐོང་བའོ།  མཁའ་ལ་གཞའ་ཚོན་ཤར་བ་འདྲ།  ཞེས་པ།  དེས་དེ་ལྟར་མཐོང་བའོ།  དུང་མཚོ་འཁྱིལ་པའི་ལྟེ་བ་ལ།  སྟོང་པ་ཀློང་གི་སྒྲ་སྒོ་ཤར།  ཞེས་པ།  [577]།དུང་ཁང་ཀླད་པའི་དཀྱིལ་ན་དབུ་མའི་རྩ་གནས་ལ།  དེའི་ནང་ན་རིག་པའི་རང་སྒྲ་བོན་ཉིད་ཀྱི་སྟོང་སྒྲ་ཀུན་གཞིའི་སྟོང་མདངས་གྲག་སྟོང་དུ་ཤར་བའོ།  ཟླ་གམ་སྒྲའི་གསང་སྦུབས་ནས།  རང་འབྱུང་སྒྲའི་ང་རོ་གྲག  ཅེས་པ།  དབུ་མའི་རྩ་སྒོ་རྣ་བའི་དབང་པོ་གྲོ་ག་བཅུས་པ་འདྲ་བ་དོད་པའི་སྦུབས་ན།  རིག་པའི་རང་སྒྲ་རང་འབྱུང་འགག་མེད་དུ་གྲག་པའོ།  ཇི་ལྟར་ན་རྒྱུན་ཆད་མེད་པ་འུ་རུ་རུ་ཞེས་པ།  དུས་རྒྱུན་ཆད་མེད་པར་གྲག་པ་ལ།  ལག་ཐབས་ཀྱི་གདམས་པས་མངོན་ཏུ་འཆར་རོ།  དེ་ཡང་ཕྱི་སྟོང་སྒྲ་རང་ལོག་ལ་ངོ་སྤྲད།  ནང་བརྡ་ཐབས་གཞན་རྐྱེན་ལ་ངོ་སྤྲད།  གསང་བ་རང་རིག་རང་སྒྲ་ལ་ངོ་སྤྲད་པ་གསུམ་གྱིས་རང་སྣང་སྒྱུ་མར་ངོ་སྤྲད་དེ།  རྒྱས་པ་མན་ངག་ལས་ཤེས་སོ།  །གཉིས་པ་གཟུགས་སྐུ་ལ་དམར་ཐག་བཅད་པ་ལ་གཉིས་ཏེ།  སྤྱིར་བསྟན་པ་དང་།  བྱེ་བྲག་ཏུ་བསྟན་པའོ།  དང་པོ་ལ་གཉིས་ཏེ།  ཇི་ལྟར་ཉམས་སུ་ལེན་པའི་ཚུལ།  ཉམས་སྣང་འོད་གསལ་འཆར་ཚུལ་ལོ།  དང་པོ་ནི་འགྱུ་བའི་ཡིད་ནི་སྒྲ་ལ་བཏུལ།  ཞེས་པ་འདིར་སྒྲ་འོད་ཟེར་གསུམ་ལ་དུས་གཅིག་ཏུ་རྩལ་སྦྱོང་།  ཉམས་སུ་ལེན།  རང་སྣང་དུ་གོམ་པར་བྱས་པའི་གནད་སྟོན་པས་དེ་ལ་འགྱུ་བ་རྣམ་རྟོག་གི་ཡིད་རང་འབྱུང་རྒྱུན་[578]ཆགས་སུ་གྲགས་པ་ཡི།  རང་སྒྲ་ལ་རྩེ་གཅིག་གཏད་ལ་ཡིད་བཏུལ།  དྲན་པའི་སེམས་ནི་འོད་ལ་བཟུང་།  ཞེས་པ།  དྲན་པ་ནི་སྔ་ཕྱི་འཕྲོ་བའི་སེམས་ནི།  རང་འོད་སྣ་ཚོགས་སུ་སྣང་བ་རྩེ་གཅིག་མ་ཡེངས་པར་གཏད་ལ་སེམས་བཟུང་ངོ་།  རིག་པའི་རྩལ་གསུམ་ཟེར་གསུམ་ལ་སྦྱངས།  ཞེས་པ།  རིག་པ་སྒྲིབ་མེད་རང་གསལ་གྱི་རྩལ་ནི།  རང་འོད་སྣ་ཚོགས་ཅི་ཡང་འཆར་བའི་ཟེར་ལ་སྦྱངས་ཏེ།  འདི་གསུམ་གྱི་དུས་སུ་འོད་གསལ་གློ་བུར་དུ་བསྐྱེད་པའི་ལུས་གནད་ལག་ཐབས་དང་བཅས་པ་གནད་ལ་ཕབ་ལ།  རང་སྣང་སྒྱུ་མ་ལྟར་གོམས་པར་བྱའོ།  །གཉིས་པ་ནི་རྩལ་གསུམ་ཟེར་ལ་སྦྱངས་པ་ཡིས།  སྐུ་གསུམ་དཀྱིལ་འཁོར་རང་ལ་འཆར་ཞེས་པ།  དེ་ལྟར་ཉམས་སུ་བླངས་པས།  སྐུ་གསུམ་རང་ཆས་སུ་ཡོད་པ་མངོན་སུམ་དུ་འཆར་ཞིང་།  དཀྱིལ་འཁོར་གསུམ་ཡང་འཆར་ལ།  འོད་ལ་སྣང་བ་སྐུའི་དཀྱིལ་འཁོར།  སྒྲ་ལ་གྲག་པ་གསུང་གི་དཀྱིལ་འཁོར།  ཟེར་ལ་མཁྱེན་པ་ཐུགས་ཀྱི་དཀྱིལ་འཁོར་འཆར་རོ།  སེམས་ཉིད་སྟོང་ཞིང་བདག་མེད་ལས།  སྟོང་པའི་ཆོ་འཕྲུལ་སྣང་བ་ཤར།  ཞེས་པ།  སེམས་ཉིད་སྟོང་པའི་ཆོ་འཕྲུལ་སྣ་ཚོགས་འོད་གསལ་གྱི་སྣང་མ་དུ་མར་ཤར་བའོ།  རང་རིག་ཡེ་ཤེས་གཟུགས་མེད་དེ།  ལྷག་མཐོང་[579]གཟུགས་སྐུ་རིག་པའི་རྩལ།  ཞེས་པ།  རང་རིག་ཡེ་ཤེས་ཁ་དོག་དབྱིབས་གཟུགས་དངོས་མཚན་དུ་མ་གྲུབ་ཀྱང་།  དེའི་རྩལ་ལམ།  གདངས་སམ།  ཆོ་འཕྲུལ་ལས་ལྷག་མཐོང་གཟུགས་བརྙན་སྟོང་གཟུགས་ཀྱི་རྣམ་པ་བསམ་གྱིས་མི་ཁྱབ་པ་དུ་མ་དང་།  རྫོགས་སྐུ་དང་།  སྤྲུལ་སྐུ་སྣ་ཚོགས་ཤར་བའོ།  དེས་ཇི་ལྟར་ཤར་ན་མཁའ་ལ་གཞའ་ཚོན་བྲིས་པ་འདྲ།  ཞེས་པ།  གསལ་ལ་མ་འདྲེས་བཀྲག་འཚེར་འོད་དང་བཅས།  དངོས་མེད་སྣ་ཚོགས་ཅི་ཡང་ཤར་བ་ཟ་འོག་གི་སྣམ་བུ་ཁ་ཕྱེ་བ་ལྟར་མཛེས་ཤིང་བཀྲ་ལ་གསལ་བ།  དྭངས་པ་སྣ་ཚོགས་ཅིར་ཡང་ཤར་ཏེ།  མེ་ལོང་གི་གཟུགས་བརྙན་ཤར་བ་ལྟར་སྣང་ལ་རང་བཞིན་མེད་པར་གསལ་ལ་དངོས་པོ་མེད་པར་ཤར་རོ།  གཉིས་པ་བྱེ་བྲག་ཏུ་བསྟན་པ་ལ་བཞི་སྟེ།  ཅི་ལྟར་ཉམས་སུ་བླངས་པའི་ཚུལ།  ཉམས་སྣང་འོད་གསལ་གྱི་འཆར་ཚུལ།  གང་དུ་དམར་ཐག་བཅད་པའི་ཚུལ།  མཐར་ཐུག་མངོན་དུ་སྣང་བའི་ཡོན་ཏན།  དང་པོ་ནི་འགྱུ་བ་སེམས་ཀྱི་ཉ་མོ་དེ།  མུན་ཁང་འོད་ཀྱི་རྒྱ་ལ་བཟུང་ཞེས་པ།  དཔེར་ན་ཉ་མོ་ཕྱོགས་མེད་དུ་ཆུ་ལ་འགྱུ་བ་དེ།  ཉ་རྒྱ་ལ་བརྟེན་ནས་ཆུ་ནང་ཉིད་དུ་འཛིན་པ་ལྟར།  དྲན་པ་སེམས་ཀྱི་འགྱུ་བ་དེ།  ལུས་དང་དབང་པོ་ལ་བརྟེན་བཅས།  [580]རིག་པའི་ཟེར་ལ་ཤུལ་དྲངས་ནས།  ཡུལ་ཕྱོགས་མེད་དུ་འགྱུ་བ་དེ།  ཕྱི་ཐབས་ལམ་མུན་ཁང་གི་གནད།  ནང་ལྟ་སྟངས་དབང་པོའི་གནད་ཀྱིས་མུན་པ་སངས་པ་དང་།  གསང་བ་རང་མདངས་འོད་ཟེར་གྱི་རྒྱ་ལ་བརྟེན་ནས་འཛིན་ཞིང་།  ལྷག་མཐོང་གི་འོད་གསལ་རྒྱུད་ལ་བསྐྱེད་ཅིང་།  རང་རིག་མངོན་དུ་སྟོན་པར་བྱེད་པ་སྟེ།  འདི་ལ་གནད་དྲུག་ལ་བརྟེན་ནས་ཉམས་སུ་བླངས་པའི་ལག་ལེན་འོད་གསལ་སྤྱིར་ཉམས་སུ་བླང་བའི་སྐབས་སུ་འབྱུང་བ་ལྟར་ཤེས་པར་བྱའོ།  ཀུན་གསལ་སེམས་ཀྱི་མེ་ལོང་དེ།  སྣང་གསལ་ནམ་མཁའི་མཐོངས་སུ་བསྟན་ཞེས་པ།  དཔེར་ན་མེ་ལོང་ནམ་མཁའ་ལ་བསྟན་པས།  ནང་དུ་ཉི་ཟླ་གཟའ་སྐར་ལས་སོགས་ཀྱི་གཟུགས་བརྙན་མ་འདྲེས་བར་གསལ་བ།  དེ་ལྟར་རིག་པ་མིག་དང་བསྟུན་ལ།  སེང་གེ་འགྱིང་བའི་ལྟ་སྟངས་ཀྱིས་ནམ་མཁའ་དྭངས་པ་ལ་གཏད་པས།  ཕྱི་སྣང་བའི་འཆར་ཚུལ།  ནང་ཉམས་མྱོང་སྐྱེ་ཚུལ་གློ་བུར་དུ་འབྱུང་སྟེ།  འདི་ལ་ནམ་མཁའ་གསུམ་སྦྱོར་གྱི་ལག་ལེན་ལས་སོགས།  སྣང་གསལ་ནམ་མཁའི་ཏིང་འཛིན་གྱི་དམར་ཁྲིད་ལྟར་ཤེས་པར་བྱའོ།  དྲན་པ་སེམས་ཀྱི་མདུང་མོ་དེ།  སྣང་བ་འོད་ཀྱི་ཕུབ་ལ་གཏད།  ཅེས་པ།  དཔེར་ན་སྐྱེས་བུ་རྩལ་ཅན་གྱིས།  རྣོ་ཞིང་[581]དྲངས་པའི་མདུང་མོ་གསོར་ནས་ཕུབ་ཐོག་ཏུ་འདྲིལ་བ་ལྟར།  རིག་པའི་རྒྱལ་པོ་རྩེ་གཅིག་ཏུ་འདྲིལ་ཏེ།  ཕྱི་སྲིད་པའི་འོད་འཁོར་དང་།  ནང་དབང་པོའི་འོད་འཁོར་ལ་མདུང་ཚུགས་སུ་གཏོད་པ་སྟེ།  འདི་ལ་སྒྲོན་མ་གསུམ་སྦྱོར་གྱི་ལག་ལེན་ལ་བརྟེན་ནས།  ལྷག་མཐོང་བཙན་ཐབས་སུ་བསྐྱེད་པ་ནི།  རང་གསལ་སྒྲོན་མའི་ཏིང་འཛིན་ལྟར་ཤེས་པར་བྱའོ།  གཉིས་པ་ཉམས་སྣང་འོད་གསལ་གྱི་འཆར་ཚུལ་ལ་གཉིས་ཏེ།  འོད་གསལ་གྱི་འཆར་ཚུལ་དང་།  གོམས་པ་ཉམས་ཀྱི་འཆར་ཚུལ་ལོ།  དང་པོ་ནི་དེ་ཚེ་གཟུགས་སྐུའི་ས་བོན་མཐོང་།  མཁའ་ལ་སྐར་ཚོགས་ཤར་བ་འདྲ།  ཞེས་པ།  དེ་ལྟར་ཉམས་སུ་བླངས་པས།  གཟུགས་སྐུའི་ས་བོན་ཞིང་ཁམས་ཀྱི་འཆར་གཞི་ཤེལ་མདོག་རིག་པའི་ཐིག་ལེ་དང་།  ཉིན་སྣང་ལ་འོད་ལྔའི་གུར་ཁང་གི་ཐིག་ལེའི་སྣང་བ་དུ་མ་མཐོང་སྟེ།  དཔེ་ནམ་མཁའ་ལ་སྐར་ཚོགས་ཤར་བ་བཞིན་ཆེ་ཆུང་མང་ཉུང་ཕྲ་རགས་བསམ་ལས་འདས་པ་འཆར་རོ།  གཉིས་པ་གོམས་པའི་ཉམས་ནི།  དེ་ལ་གོམས་ཤིང་འདྲིས་པ་ཡིས།  གོམས་པའི་ཁྱད་པར་རྣམ་ལྔ་འབྱུང་ཞེས་པ།  སྣང་བ་དེ་ལ་མ་ཡེངས་ཉམས་སུ་བླངས་ཤིང་གཡེལ་བ་མེད་པར་གོམས་ཤིང་འདྲིས་པར་བྱས་པ།  རིག་པ་དྭངས་སྙིགས་ཕྱེད་[582]པས།  ཕྱི་རུ་ཉམས་སྣང་འོད་གསལ་སྣང་བ་དང་།  ནང་དུ་ཀ་དག་གི་རིག་པ་ཇེ་གསལ་ལ་མངོན་གྱུར་པའི་རྟགས་ཀྱི་འཆར་ཚུལ་ལ་ལྔ་སྟེ།  སྣང་བ་འཕེལ་བའི་ཉམས།  སྣང་བ་མཆེད་པའི་ཉམས།  སྣང་བ་རྒྱས་པའི་ཉམས།  སྣང་བ་རྫོགས་པའི་ཉམས།  སྣང་བ་མཐར་ཐུག་པའི་ཉམས་འཆར་རོ།  དང་པོ་སྣང་བ་འཕེལ་བར་འགྱུར།  རྔུལ་ཆུ་འཐོར་འདྲིལ་བཞིན་དུ་མཐོང་།  ཞེས་པ།  སྔར་གྱི་སྣང་བ་དེ་ལ་རིག་པ་མ་ཡེངས་པར་རྩལ་སྦྱངས།  ཉམས་སུ་བླངས་པས་འོད་གསལ་གྱི་ནང་དུ་ཤེལ་གྱི་མདོག་རིག་པའི་ཐིག་ལེ་སྲན་མ་ཙམ་དང་།  དེ་ལས་ཆེ་བ་གཉིས་འབྲེལ་གསུམ་འབྲེལ།  དུ་མ་འབྲེལ་བ་ལས་སོགས་སུ་སྣང་ཞིང་།  རིག་པའི་སྙིང་པོ་ཐིག་ལེའི་ཉག་ཐག་ཅེས་བྱ་བ་རྔུལ་དཀར་གྱི་སྐུད་པའམ།  དར་དཀར་གྱི་ཉག་ཐག་ལྟ་བུ་ལ་ཐིག་ལེ་སྲན་མ་ཙམ་དང་།  ཉུངས་འབྲུ་ཙམ་ཕྲེང་བ་བཞིན་གནས་ལ།  ཐིག་ལེ་དེ་རྣམས་ཀྱི་དཀྱིལ་ན་སྐུའི་རྣམ་པ་འོལ་དོད་ཙམ་འཕྲ་མོ་རེ་བཞུགས་སོ།  དེའི་ཚེ་སྣང་བ་དེ་དག་རི་གཟར་ཆུ་འབབ་ལྟ་བུར་འགྲིམས་པའམ།  རྔུལ་ཆུ་འཐོར་འདྲིལ་བཞིན་དུ་མི་སྡོད་པར།  སྐྱེ་འགག་འཐོར་འདྲིལ་གཡོ་འགུལ་དང་བཅས་པ་ལ།  ནང་དུ་ཡང་རྩེ་གཅིག་གི་ཉམས་སྲབ་མོ་རེས་འགའ་བ།  འཕེལ་[583]འགྲིབ་དང་བཅས་པ་ཐེ་ཚོམ་ཟ་བར་སྣང་ངོ་།  གཉིས་པ་སྣང་བ་མཆེད་པའི་ཉམས་ནི།  དེ་ནས་སྣང་བ་མཆེད་པར་འགྱུར།  མཁའ་ལ་ཉི་ཟླ་ལྷག་ལྟར་མཐོང་།  ཐིག་ལེ་འོད་ཀྱི་གུར་ཁང་མཐོང་།  ཞེས་པ།  སྔར་ལྟར་མ་ཡེངས་རྒྱུན་ཆགས་སུ་ཉམས་སུ་བླངས་པས།  རིག་པའི་འོད་གསལ་མངོན་དུ་ཤར་ཏེ།  རང་རིག་པའི་ངོ་བོ་འོད་ཀྱི་འཁོར་ལོའི་རང་མདངས་གསལ་འཚེར་བཀྲག་དང་བཅས་པ་མ་བསྒྲིབས་པར་གསལ་བ་དང་།  ལུང་ཕྱི་ནང་ཤ་ཁྲག་རྩ་རྒྱུས་དབང་པོ་དབང་རྟེན་དོན་སྣོད་དང་བཅས་པ་མ་བསྒྲིབས་པར་གསལ་བ་དང་།  ཕྱི་རུ་ཡང་ཕྱོགས་ཐམས་ཅད་ཕྱི་ནང་སྒྲིབ་གཡོགས་མེད་པར།  འོད་གསལ་གྱི་སྣང་བ་འཆར་ཞིང་དེའི་ནང་དུ་ཐིག་ལེ་དཀར་པོ་དང་།  འོད་ལྔ་གུར་ཁང་གི་ཐིག་ལེ་མུ་ཁྱུད་ལྔས་བསྐོར་བ་དང་།  གསལ་བ་དྭངས་པ་བཀྲག་ལ་འོད་ཟེར་འཕྲོ་བ།  འཁར་སྡེར་ཙམ་པ་གསུམ་སྦྲེལ་དང་།  ཐིག་ལེ་གུར་ཁང་རྨ་བྱའི་སྒོང་ང་ལས་སོགས་པར་སྣང་ལ།  སྔར་པས་དལ་ཞིང་གཡུང་བ་དར་ཙམ་སྡོད་ཚུགས་པར་འཆར་ཞིང་།  དཀྱིལ་ན་སྐུ་ཕྲ་མོ་ཉུངས་འབྲུ་ཙམ་སྔར་བས་ཅུང་ཟད་གསལ་བ་ཙམ་དོད་ཅིང་།  ཐིག་ལེའི་ཉག་ཐག་དཀར་པོ་དང་།  ཁ་དོག་སྣ་ཚོགས་པར་ཡང་ཟེར་གྱི་ཚུལ་དུ་[584]ཤར།  ནང་དུ་སྤྲོས་བྲལ་རང་གྲོལ་གྱི་དགེ་སྦྱོར་རྟོགས་པའི་གསལ་ངར་དང་ཆས་པ་འཆར་རོ།  གསུམ་པ་སྣང་བ་རྒྱས་པའི་ཉམས་ནི།  དེ་ནས་སྣང་བ་རྒྱས་པར་འགྱུར།  རིགས་ལྔ་རྫོགས་སྐུའི་དཀྱིལ་འཁོར་མཐོང་།  ཞེས་པ།  མཆོག་གི་འོད་གསལ་ཇི་ལྟར་ཡོད་པ་བཞིན་མངོན་ཏུ་ཤར་བ་དེ་ལ།  རིག་པ་གོམས་ཤིང་འདྲིས་པར་བྱས་པས།  མ་དག་འཁྲུལ་པའི་སྣང་བ་མེ་ཆུ་ས་རླུང་གི་སྣང་བ་འགགས་པས།  དག་པ་སྐུ་དང་ཞིང་ཁམས་ཀྱི་སྣང་བ་འཆར་ཏེ།  འོད་ལྔའི་ཐིག་ལེ་སྦ་ཕུབ་ཙམ་དང་།  ཉུངས་འབྲུ་ཙམ་པ་ལས་སོགས་ཆེ་ཆུང་བསམ་གྱིས་མི་ཁྱབ་པར་རབ་ཏུ་ཡང་དལ་ཞིང་གཡུང་བར་འཆར་ཞིང་།  དེ་དག་རེ་རེ་ལ་ཡང་ལྔ་ལྔ་ཚོམ་བུ་གྲལ་ཐབས་གྱེན་འགྲེང་གི་ཚུལ་དུ་གྱེས།  དེ་ལ་འོད་ཀྱི་པད་མའམ།  འཁོར་ལོ་ཕྱོགས་ཕྱོགས་སུ་གསལ་བའམ།  ཕྱི་རིམ་འོད་ཁ་དོག་ལྔའི་མུ་ཁྱུད་དང་སྣམས་བུས་བསྐོར་བ།  སྒོ་སྒོ་རྒྱན་དང་ཆས་པ་ཟེར་གྱི་ཉག་ཐག་སྣ་ཚོགས་པ་འཕྲོ་ཞིང་།  སྦྲེལ་བའི་ཆེ་ཆུང་བསམ་གྱིས་མི་ཁྱབ་པར་འཆར་ཞིང་།  དེ་དག་གི་དབུས་སུ་རིགས་ཀྱི་ལྷ་ལྔ་སྐུ་མདོག་རྒྱན་ཆ་ལུགས་རྫོགས་མ་རྫོགས་ཅི་རིགས་སུ་འཆར་རོ།  ནང་དུ་རྩེ་གཅིག་གི་གོམས་པས་ཕྱི་ནང་ཡུལ་ཤེས་འཁོར་འདས་ཐམས་ཅད་བྱང་ཆུབ་[585]སེམས་སུ་རོ་གཅིག་པ་འབྱུང་ངོ་།  བཞི་པ་སྣང་བ་རྫོགས་པའི་ཉམས་ནི།  དེ་ནས་སྣང་བ་རྫོགས་པར་འགྱུར།  ལྷུན་གྲུབ་ཕྱག་རྒྱའི་དཀྱིལ་འཁོར་མཐོང་།  སྣང་བ་འོད་ཀྱི་ཞིང་ཁམས་མཐོང་།  ཆོ་འཕྲུལ་གཡོ་འགུལ་མེད་པར་མཐོང་།  ཞེས་པ།  དེ་ལྟར་དག་པའི་སྣང་བ་ཤར་བ་ལ།  རིག་པ་ཡེ་ཤེས་ཀྱི་རྩལ་སྦྱངས་པས།  ཕུང་པོ་ལྔ་མ་སྤངས་རང་སར་དག་ནས་ལྷ་ལྔར་ཤར།  འབྱུང་བ་དྭངས་སྙིགས་ཕྱེད་ནས་དངོས་འཛིན་སྣང་བ་རང་སར་དག་སངས་རྒྱས་ཀྱི་སྐུ་དང་ཞིང་ཁམས་ཐམས་ཅད་རང་ལ་ལྷུན་གྲུབ་ཏུ་ཡོད་པ་དེ་ཉིད་མངོན་དུ་གྱུར་པས།  རང་སྣང་དག་པའི་ཕྱི་ནང་གསང་གསུམ་གྱི་དཀྱིལ་འཁོར་གཞལ་ཡས་ཕྱོགས་མེད་དུ་ཤར་བའི་ལྷའི་ཕོ་བྲང་གདན་ཁྲི་དང་བཅས་པའི་ནང་དུ་ཕྱི་ནང་གསང་བ་གསུམ་གྱི་རིགས་ལྔ་གཙོ་འཁོར་ཡང་སྤྲུལ་དང་བཅས་པ་དུ་མའི་སྣང་བ་འཆར་ཞིང་།  ལོངས་སྐུ་སྤྲུལ་སྐུ་ལས་སོགས་གང་ཤར་བ་ཐམས་ཅད་ཀྱང་།  རྒྱན་དང་གདན་ཁྲི་མཚན་དང་དཔེ་བྱད་དང་ཆས་པ་ངེས་པ་གསུམ་ལྡན།  མི་གཡོ་བ་གསལ་བའི་འོད་ཟེར་ཕྱོགས་བཅུར་འཕྲོ་ཞིང་གཡོ་བ་མེད་པར་མཐོང་བ་དང་།  ནང་དུ་བསྒོམ་བྱ་སྒོམ་བྱེད་ཀྱི་བློ་རྩོལ་སེམས་སུ་གྲོལ་བའི་བསྒོམ་མེད་ཡེངས་མེད་ཀྱི་འགོ་ཤར་པ་ཙམ་[586]འབྱུང་ངོ་།  ལྔ་པ་མཐར་ཐུག་པའི་ཉམས་ནི།  དེ་ནས་མཐར་ཐུག་སྣང་བ་འཆར།  འོད་ནི་རིག་པའི་རང་འོད་དེ།  སྟོང་པའི་སྣང་བ་གཞའ་འོད་ཚུལ།  ལས་སོགས་པས་སྟོན་པའོ།  དེ་ལྟར་ཟག་བཅས་ཀྱི་ཕུང་པོ་ཟག་མེད་ཀྱི་སྐུ་དང་ཞིང་ཁམས་སུ་ཤར་ཀྱང་རང་རིག་ཡེ་ཤེས་ཀྱི་རྩལ་དུ་འཆར་ཞིང་།  རང་སྣང་དག་པའི་ཆོ་འཕྲུལ་དུ་ཤེས་ཏེ།  འོད་རང་འོད་གཞའ་ཚོན་ལྟ་བུ་དང་།  སྒྲ་རང་སྒྲ་བྲག་ཆ་ལྟ་བུ་དང་།  ཟེར་རང་ཟེར་ཉི་ཟེར་ལྟ་བུ་དང་།  གཟུགས་རང་གཟུགས་གཟུགས་བརྙན་ལྟ་བུར་ཤར།  སྣང་བ་གསུམ་གྱི་ཕུགས་ལེགས་པར་ཆོད།  དམར་ཐག་ཆོད།  སྤང་བྱ་སྤངས།  རྟོགས་བྱ་རྟོགས།  ལུས་སེམས་ལྷ་སྐུ་ཡེ་ཤེས་སུ་གྲོལ།  རང་རིག་ཡེ་ཤེས་ཀ་དག་དྲི་མེད་ངོ་བོ་ཉིད་ཀྱི་སྐུ་མངོན་དུ་གྱུར་ཏེ།  རིག་པའི་རང་ས་ཟིན་པས་བོན་གྱི་སྐུ།  ཡོན་ཏན་འགགས་མེད་སྐུ་དང་ཞིང་ཁམས་སུ་ཤར་ཞིང་།  གཟུགས་སྐུ་གཉིས་ཐོབ་པས་སྐུ་གསུམ་མངོན་དུ་གྱུར།  རིག་པ་རང་ས་ཟིན།  འཁྲུལ་སྣང་སེམས་སུ་དག  འཁྲུལ་པ་ཕུགས་ཐག་ཆོད།  དྲན་རྟོག་རང་སར་གྲོལ།  ཉོན་མོངས་ཡེ་ཤེས་སུ་ཤར།  སངས་རྒྱས་ལག་བཅངས་སུ་ཐོབ་པས།  སྒོམ་ཡེངས་རྟོག་འཛིན་མེད་པའི་ངང་ལ་རྒྱུན་ཆགས་སུ་གནས་ཤིང་ལམ་གྱི་མཐར་[587]ཐུག་འབྲས་བུ་མངོན་དུ་གྱུར་པས་མཐར་ཐུག་གི་སྣང་བ་ཞེས་བྱའོ།  གསུམ་པ་དམར་ཐག་བཅད་པའི་ཚུལ་ནི།  སྣང་བའི་རྫུན་ཕུགས་སེམས་སུ་ཟད།  ཅེས་པ།  སྒྲ་འོད་ཟེར་གསུམ་སེམས་ཀྱི་ཆོ་འཕྲུལ་དུ་ཤར་བས་སེམས་སུ་ཐག་བཅད་དོ།  གཟུགས་སྐུའི་དམར་ཐག་སེམས་སུ་བཅད།  ཅེས་པས།  ལོངས་སྐུ་སྤྲུལ་སྐུའི་ཞིང་ཁམས་ཅི་སྙེད་ཤར་ཡང་།  རང་རིག་ཡེ་ཤེས་ཀྱི་རྩལ་དུ་ཤར་བས་སེམས་སུ་དམར་ཐག་བཅད་དོ།  བཞི་པ་མངོན་དུ་སྣང་བའི་ཡོན་ཏན་ནི།  འཁྲུལ་པའི་ཕུགས་ཆོད་འཁྲུལ་མི་སྲིད།  ཅེས་པས།  འཁྲུལ་རྐྱེན་སྒྲ་འོད་ཟེར་གསུམ་རང་སྣང་དུ་ཕུགས་ཆོད་པས།  འཁྲུལ་མི་སྲིད་པ་བསྟན་པའོ།  སྐུ་གསུམ་ད་ལྟར་མངོན་དུ་གྱུར་ཅེས་པས།  རང་རིག་རང་ངོ་ཤེས་པས་བོན་སྐུ་མངོན་དུ་གྱུར་ཞེང་།  ཞིང་ཁམས་མངོན་དུ་གྱུར་པས།  སྣ་ཚོགས་གང་འདུལ་དུ་སྤྲུལ་ཞིང་།  གཟུགས་སྐུ་གཉིས་མངོན་དུ་གྱུར་ཏེ།  ཚེ་འདི་ལ་ས་གསུམ་མངོན་དུ་གྱུར་སྐུ་གསུམ་གྱི་རང་ས་ཟིན་པའོ།  རྒྱུ་འབྲས་ལས་དབང་རྫུན་པོ་ཆེ།  འདི་ནི་སངས་རྒྱས་བཙན་ཐབས་ཡིན།  ཞིས་པས།  འོག་མས་བསྐལ་པ་གྲངས་མེད་དུ་ཚོགས་བསགས།  ལམ་ལ་སྦྱངས་པས་སངས་རྒྱས་པར་འདོད་པ་ནི།  དྲང་དོན་ལྡེམ་དགོངས་སུ་ཟད་[588]པས།  འདིར་ལས་སྒྲིབ་དུས་གཅིག་ལ་སྦྱངས།  རྒྱུ་འབྲས་རྫུན་ཐབས་སུ་བཏང་།  སྐུ་གསུམ་རང་ཆས་སུ་ཡོད་པར་རང་ངོ་ཤེས་པས།  ད་ལྟ་ཉིད་ལ་མངོན་དུ་གྱུར་ནས་སངས་རྒྱས་པ་ནི།  ངེས་དོན་གྱི་མཐར་ཐུག་སངས་རྒྱས་བཙན་ཐབས་སུ་བསྟན་པའོ།  གསུམ་པ་མན་ངག་བཀའ་རྒྱ་དང་བཅས་ཏེ་བསྟན་པ་ནི།  མཐར་ཐུག་དོན་གྱི་གདམས་པ་འདི།  ཞེས་པ།  ཐེག་པ་ཐམས་ཅད་ཀྱི་མཐར་ཐུག་ཟབ་མོའི་གནད་དུ་ཕྱུང་བ་འདིའོ།  སྦྱངས་པ་ཅན་གྱི་སྨན་ཡིན་ཏེ།  ཞེས་པ།  ལས་འཕྲོ་ཅན་ལ་དོན་འདི་བསྟན་ན།  རྟོགས་ཐོབ་དུས་མཉམ་དུ་གྱུར་པས་སྨན་ཡིན་ནོ།  རྨོངས་པ་འགའི་དུག་ཏུ་འགྱུར།  ཅེས་པ།  དེ་ལྟ་བུ་ལ་བསྟན་ན་མ་རྟོགས་ལོག་པར་རྟོག་པས་སླར་ལ་འཆིང་བའི་དུག་ཏུ་འགྱུར་བའོ།  དེས་ན་ཀུན་ལ་མི་བསྟན་གསང་ཞིང་སྦའོ།  སེང་གེ་དཀར་མོའི་འོ་མ་དང་འདྲ་བའི་གདམས་པ་འདི།  ལས་སྐལ་པ་ཅན་གྱི་སྣོད་དུ་བླུགས།  སྣོད་དང་སྐལ་པ་མི་ལྡན་པ་ལ།  ཆུ་སྲིན་རྒྱལ་བའི་གྲེ་བར་ནོར་བུ་ཆུད་པ་བཞིན།  བསྐལ་པ་སྟོང་དུ་མ་ཤོར་ཅིག་ཅེས་བཀའ་རྒྱ་དང་བཅས་ནས་གདམས་པའོ།  གསུམ་པ་མདོར་བསྡུད་ནི།  ཞིང་ཁམས་ངོ་སྤྲོད་ཀྱི་སྒྲོན་མ་རྫོགས་སོ༎  ཞེས་པའོ།  ས་མ་ཡ་ནི་སྣོད་མེད་ལ་གསང་བའི་བཀའ་རྒྱས་[589]བཏབ་བོ།  ལྔ་པའི་འགྲེལ་བ་རྫོགས་སོ༎  ༈  དྲུག་པ་བར་དོ་དུས་ཀྱི་སྒྲོན་མ་ལ་གསུམ་སྟེ།  བསྟན་བཤད་བསྡུ་བའོ།  དང་པོ་ནི།  ཀུན་ཏུ་བཟང་པོ་རང་རིག་མངོན་སངས་རྒྱས་ལ་ཕྱག་འཚལ་ལོ།  ཞེས་རང་སེམས་ཀུན་ཏུ་བཟང་པོར་ངོ་ཤེས་ཐག་ཆོད་གདེངས་དང་ལྡན་ན་བར་དོ་མེད་པར་སངས་རྒྱས་པར་བསྟན་པའོ།  རིགས་ཀྱི་བུ་བར་དོ་དུས་ཀྱི་སྒྲོན་མ་ཞེས་པ།  ལུས་སེམས་བྲལ་བའི་ཚེ་ལན་གཅིག་སྒྱུ་མའི་ལུས་རྣམ་རྟོག་གི་བློ་སྣང་བ་ཡུལ་གྱི་སྒྲིབ་གཡོག་ཐམས་ཅད་དང་བྲལ་ནས།  ཀུན་གཞི་དང་རིག་པ་ནི་ཉི་མ་སྨག་དང་བྲལ་བའམ།  ནམ་མཁའ་སྤྲིན་དང་བྲལ་བ་བཞིན།  སྒྲིབ་གཡོག་མེད་པར་འཆར་བས་སྒྲོན་མའོ།  འཁྲུལ་རྟོག་གི་སོ་མཚམས་གང་ལ་ཐུག་པ་ཞེས་པ།  འཁྲུལ་ཏེ་འཁོར་བར་འཁྱམས་པ་དང་།  རྟོགས་ཏེ་སངས་རྒྱས་པ་གཉིས་སོ་མཚམས་བར་དོ་ལ་ཐུག་པའོ།  འཁོར་འདས་གྱེས་ཚུལ་གྱི་གནད་ཅེས་བྱ་བ་ནི་ཞེས་པ།  བར་དོ་ནས་རྟོགས་པ་དང་མ་རྟོགས་ཀྱི་བྱེད་པས་འཁོར་འདས་སོ་སོར་གྱེས་པའོ།  །གཉིས་པ་རྒྱས་བཤད་ལ་གསུམ་སྟེ།  ཕུང་པོ་ལུས་སེམས་འབྲལ་ཚུལ་དང་།  རྟོགས་ནས་གྲོལ་ཚུལ་བསྟན་པ་དང་།  མ་རྟོགས་འཁྲུལ་ཚུལ་བསྟན་པའོ།  དང་པོ་ལ་གཉིས་ཏེ་འབྱུང་བ་འཇིག་[590]པ་དང་།  བསྡུད་ཚུལ་ལོ།  དང་པོ་འབྱུང་བ་འཇིག་ཚུལ་བསྟན་པ་འདི་ལྟར་ཏེ།  བཞི་བསྡུས་ཀྱི་ཕུང་པོ་ཆགས་དུས་ནམ་མཁའ་ནས་ཡས་ཆགས་ཏེ།  ནམ་མཁའ་ལས་རླུང་བྱུང་།  རླུང་ལས་མེ།  མེ་ལས་ཆུ།  ཆུ་ལས་ས་ཆགས་པས།  འཇིག་དུས་ཡས་མར་འཇིག་སྟེ།  དང་པོ་ས།  དེ་ནས་ཆུ།  དེ་ནས་མེ།  དེ་ནས་རླུང་།  དེ་ནས་ནམ་མཁའ་འཇིག་གོ།  དེ་ཡང་འབྱུང་ལྔ་ཞིག་པས།  ནང་དུ་རྟེན་གཞི་དོན་སྙིང་ལྔ་ཉམས།  ཕྱི་རུ་སྒོ་དབང་པོ་ཡུལ་ལྔ་མི་གསལ།  འབྲེལ་བ་ཡན་ལག་ལྔ་ཉམས་ནས་སྟོབས་འཆོར།  འབྲས་བུ་སྣོད་ལྔ་ཉམས་ནས་ཟག་པ་ལྔ་རང་ལུགས་སུ་འཆོར་ཏེ།  དེ་དག་བྱེ་བྲག་ཏུ་བསིལ་ན་མཚེར་པ་ས་ཡི་ཁམས་ཉམས།  ལུས་ཀྱིས་རེག་བྱ་མི་ཚོར་ཞེས་པས།  ནང་དུ་རྟེན་གཞི་མཚེར་པ་སའི་ཁམས་ཉམས།  དེའི་སྒོ་ཕྱི་རུ་ལུས་ཀྱི་དབང་པོས་རེག་བྱ་འཇམ་རྩུབ་མི་ཚོར་བའོ།  ལག་གཡོན་མི་ཐོག་སྒོ་དགུའི་ཟག་པ་ལུགས།  ཞེས་པ།  མཚེར་པའི་རྩ་ལག་པ་གཡོན་པ་གྱེས་པས།  དེའི་འབྲེལ་པ་ཟག་པ་ཁ་སྣ་དབང་པོའི་སྒོ་ནས་ཁ་ཆུ་སྣ་ཆུ་འཛགས་པའོ།  མཁལ་མ་ཆུའི་ཁམས་ཉམས་རྣ་བས་སྒྲ་མི་ཐོས།  རྐང་གཡོན་མི་ཐེག་དྲི་ཆུ་བསྡོམ་མི་ཤེས།  ཞེས་པས།  ནང་དུ་རྟེན་མཁལ་མ་ཆུའི་ཁམས་ཉམས་པས།  ཕྱི་རུ་རྣ་བའི་[591]དབང་པོས།  སྒྲ་མི་ཐོས།  མཁལ་མ་ཆུའི་རྩ་རྐང་པ་གཡོན་ལ་གྱེས་པས།  འབྲེལ་བ་རྐང་པ་གཡོན་མི་ཐེག  དེ་ཡི་འབྲས་བུ་དྲི་ཆུ་རང་ལུགས་སུ་འབྱུང་བའོ།  མཆིན་པ་མེའི་ཁམས་ཉམས་ལྕེས་རོ་མི་ཚོར།  ལག་གཡས་མི་ཐེག་སྣ་ནས་རགྟ་འབྱུང་།  ཞེས་པ།  ནང་དུ་རྟེན་མཆིན་པ་མེའི་ཁམས་ཉམས་པས།  ཕྱི་རུ་སྒོ་ལྕེས་རོ་མི་ཚོར།  མཆིན་པ་མེའི་རྩ་ལག་པ་གཡས་ལ་གྱེས་པས།  འབྲེལ་པ་ལག་གཡས་མི་ཐེག་ཅིང་སྣ་ནས་རགྟ་འབྱུང་ངོ་།  གློ་བ་རླུང་གི་ཁམས་ཉམས་པས་སྣས་དྲི་མི་ཚོར།  རྐང་གཡས་མི་ཐེག་དྲི་ཆེན་སྡོམས་ཀྱང་འཆོར་རོ།  ཞེས་པ།  ནང་དུ་རྟེན་གློ་བ་རླུང་གི་ཁམས་ཉམས་པས།  ཕྱི་རུ་སྒོ་སྣ་ཡིས་དྲི་མི་ཚོར།  འབྲེལ་པ་རྐང་པ་གཡས་མི་ཐེག་ཅིང་།  འབྲས་བུ་དྲི་ཆེན་རང་ལུགས་སུ་འབྱུང་བའོ།  ཙི་ཏ་ནམ་མཁའི་ཁམས་ཉམས་མིག་གིས་གཟུགས་མི་མཐོང་།  མགོ་བོ་མི་ཐེག་གསང་བའི་ཐིག་ལེ་འཆོར།  ཞེས་པ།  ནང་དུ་རྟེན་ཙི་ཏ་ནམ་མཁའི་ཁམས་ཉམས་པས།  ཕྱི་རུ་སྒོ་མིག་གིས་གཟུགས་མི་མཐོང་།  ཙི་ཏ་ནམ་མཁའི་རྩ་མགོ་ལ་གྱེས་པས་འབྲེལ་བ་མགོ་བོ་མི་ཐེག་ཅིང་།  འབྲས་བུ་གསང་གནས་ནས་ཐིག་ལེ་རང་ལུགས་སུ་འབྱུང་བའོ།  གཉིས་པ་འབྱུང་བ་བསྡུད་ཚུལ་[592]བསྟན་པ་འདི་ལྟ་སྟེ།  ས་ནི་ཆུ་ལ་ཐིམ་སྟེ་ལུས་ཀྱི་སྟོབས་ཀྱང་འཆོར།  ཞེས་པ།  ལྟེ་བ་སའི་འཁོར་ལོ་ཞིག་ནས་ནུས་པ་ཆུ་ལ་ཐིམ་པའི་རྟགས་སུ།  ལུས་ཀྱི་སྟོབས་ཤོར་ལུས་ལྕི།  ས་ལ་བྱིང་པ་སྙམ་བྱེད་པ་འབྱུང་།  རང་གི་སྣང་བ་ལ་སྨིག་རྒྱུ་ལྟ་བུའི།  སའི་དྭངས་མ་འོད་སེར་པོ་ཞིག་འཆར།  སྣང་བ་ལ་འོད་སེར་ལམ་པ་ཞིག་འབྱུང་ངོ་།  ཆུ་ནི་མེ་ལ་ཐིམ་སྟེ་ལུས་ཀྱི་བཀྲག་ཀྱང་འཆོར་ཞེས་པ།  གསང་བ་ཆུའི་འཁོར་ལོ་ཞིག་ནས།  ནུས་པ་མེ་ལ་ཐིམ་པའི་རྟགས་སུ།  ལུས་ཀྱི་ཁ་སྣ་སྐམས་ནས་ལུས་ཀྱི་བཀྲག་ཀྱང་འཆོར།  སྣང་བ་ལ་སྐྱ་རེངས་ལྟ་བུའི་འོད་སྔོན་པོ་ལམ་པ་འབྱུང་ངོ་།  མེ་ནི་རླུང་ལ་ཐིམ་སྟེ།  ལུས་ཀྱི་དྲོད་ཀྱང་འཆོར་ཞེས་པ།  ལུས་ཀྱི་དྲོད་བསྡུད་ལྕེ་ལྡིབས་སྨྲ་མི་ཤེས།  སྣང་བ་ལ་སྲིན་བུ་མེ་ཁྱེར་ལྟ་བུའི་འོད་དམར་པོ་ལམ་ལམ་པ་འབྱུང་ངོ་།  རླུང་ནི་སེམས་ལ་ཐིམ་སྟེ།  དབུགས་ཀྱི་སྡུད་ཀྱང་འཆོར།  ཞེས་པ།  སྤངས་ཤིང་འཇུ་ས་ཚོལ།  དབུགས་བསྡུད་མི་ཤེས་མིག་གྱེན་ལ་ལྡོག་པ་འབྱུང་།  སྣང་བ་ལ་གློག་འགྱུས་པ་ལྟ་བུའི་འོད་དམར་ལྗང་ལམ་ལམ་པ་འབྱུང་ངོ་།  སེམས་ཀུན་གཞིར་ཐིམ་སྟེ།  དབུགས་ཆད་ལུས་སེམས་བྲལ།  ཞེས་པ།  མུན་སུབ་སྲུབ་བྱེད་པ་དང་།  མིག་ཧར་པོད་ལྟ་ཞིང་།  དབུགས་[593]ཁྲོག་གི་འཆད།  སྣང་བ་ལ་ནམ་མཁའི་དྭངས་མ་འོད་དཀར་པོ།  ཟླ་བ་ཤར་བ་ལྟར་སྐྱ་ལམ་པ་འབྱུང་ངོ་།  དེ་ནས་ཕྱི་དབུགས་ཆད་དོ།  ཕྱིའི་ཚོགས་དྲུག་འགགས།  དབང་པོ་ནང་དུ་འགྱུས།  ནང་དབུགས་མ་ཆད་པས།  ཤེས་པ་སྔར་བས་བདུན་འགྱུར་གྱི་གསལ་ཞིང་དྭངས་པ།  སྟོང་གསལ་སྒྲིབ་གཡོགས་མེད་པར་འཆར་བ་འདི་ལ།  ཡེ་ཤེས་ཀྱི་བར་དོ་ཞེས་བྱ་སྟེ།  འདིའི་སྐབས་སུ་རབ་ཀྱི་ལྟ་བ་རྟོགས་པའི་གདེངས་བསྐྱེད།  འབྲིང་གིས་དྲན་འཛིན་སྒོམ་པའི་མདངས་བསྐྱེད།  ཐ་མས་ཀྱང་བསྐྱེད་སྒོམ་ལྷའི་ཏིང་ངེ་འཛིན་དང་།  མོས་གུས་སྙིང་རྗེ་ཐབས་ལམ་ལས་སོགས་པ་གནད་དུ་བསྣུན་པས།  རང་ངོ་སྤྲོད་ཅིང་རང་ས་ཟིན་པ་འདི་ནི་སྐྱེ་ཤིའི་བད་དོ་ལ་མ་བུ་འཕྲོད་པ་ཡིན་ནོ།  འཆི་ཁའི་དུས་འདི་བདེ་སྡུག་སོ་མཚམས་ཡིན།  ཞེས་པ།  ཡར་བདེ་གནས་ཐོབ་པ་དང་།  མར་ངན་འགྲོ་ལྟུང་བའི་སོ་མཚམས།  ལུས་སེམས་འབྲལ་བའི་དུས་འདི་ཁོ་ནའོ།  བསམ་པ་བཟང་ངན་འཕེན་པ་སྟོབས་ཆེ་བས་ཞེས་པས།  སྐབས་འདིར་བསམ་པ་བཟང་ངན་གྱིས་བྱེད་པས།  ས་གནས་མཐོ་དམན་དུ་འཕེན་པའི་སྟོབས་ཆེ་བས།  བློ་དང་བསྟུན་པའི་གདམས་པ་བཏབ་པ་གལ་ཆེའོ།  དབང་པོའི་སྣོད་དང་སྦྱོར་ལ་གདམས་པ་བཏབ་[594]ཅེས་པ།  རབ་འབྲིང་ཐ་མ་གསུམ་དང་སྦྱར་བའི་གདམས་པ་བཏབས་ཏེ།  གཟེར་བུ་དང་མན་ངག་ལས་ཤེས་སོ༎  ༎གཉིས་པ་རྟོགས་ནས་གྲོལ་ཚུལ།  རིགས་ཀྱི་བུ་རྟོགས་ནས་གྲོལ་ཚུལ་རབ་འབྲིང་ཐ་མ་གསུམ།  ཞེས་པ་ལ་གསུམ་ལས།  དང་པོ་དབང་པོ་རབ་ཀྱི་གྲོལ་ཚུལ་ནི།  དབང་པོ་རབ་ནི་བྱ་ཁྱུང་སེང་གེའི་བུ་དང་འདྲ་སྟེ།  ཞེས་པས།  ཁྱུང་ཕྲུག་མ་ཡི་ལྟོ་ན་རྩལ་གསུམ་རྫོགས་པས།  སྒོང་རྒྱ་དང་བྲལ་མ་ཐག་འཕུར་ལ།  སེང་ཕྲུག་མ་ལྟོ་ནས་རྩལ་གསུམ་རྫོགས་པས་མངལ་རྒྱ་དང་བྲལ་མ་ཐག་མཆོངས་པ་བཞིན་ནོ།  རྩལ་གསུམ་ད་ལྟ་རྫོགས་པས་ཞེས་པ་ཚེ་འདི་ཉིད་ལ་རྣལ་འབྱོར་བ་ལུས་ངག་ཡིད་གསུམ་གྱི་རྒྱ་རལ།  རང་རིག་མངོན་དུ་གྱུར།  སྐུ་གསུང་ཐུགས་ཀྱི་རྩལ་གསུམ་རྫོགས།  སྦས་པའི་སངས་རྒྱས་མི་གཟུགས་ཅན་དུ་གྱུར་པའོ།  ལུས་སེམས་བྲལ་མ་ཐག་ཅེས་པས།  ལུས་སེམས་བྲལ་མ་ཐག་བཅུ་དྲུག་ནམ་ལངས་བ་ལྟར།  ཉི་ཟླ་ཁ་སྦྱོར་གྱི་ཚུལ་དུ་སངས་རྒྱས་པའོ།  ཇི་ལྟར་རྒྱས་པའི་ཚུལ་ནི།  དེའི་ཚ་འབྱུང་བ་དྭངས་སྙིགས་ཕྱེད།  འཁོར་བ་དོངས་སྤྲུགས།  འཁྲུལ་པ་རང་སར་སངས་ཏེ།  ཀུན་གཞི་ནམ་མཁའ་ལྟ་བུ་ཕྱོགས་རིས་མེད་པའི་དབྱིངས་སུ།  རིག་པའི་ཡེ་ཤེས་ཉི་མ་ལྟ་བུ་ཁྱབ་བདལ་དུ་ཤར།  [595]སྐུ་གསུམ་གྱི་ཆོ་འཕྲུལ་ཉི་ཟེར་ལྟ་བུ་ཟད་པ་མེད་པར་ཤར་ནས་འགྲོ་དོན་རྒྱ་ལག་ཕྱེད་པ་བྱེད་པར་འགྱུར་རོ།  །གཉིས་པ་དབང་པོ་འབྲིང་གི་གྲོལ་ཚུལ་ནི།  དབང་པོ་འབྲིང་ནི་དེའི་ཚེ་ཞེས་པ།  འབྲིང་བར་དོ་དང་པོ་མ་གྲོལ་ཡང་།  བོན་ཉིད་འོད་གསལ་གྱི་བར་དོ་གྲོལ་བས།  དེ་ལ་གཉིས་ཏེ།  འཆར་ཚུལ་དང་།  གྲོལ་ཚུལ་ལོ།  དང་པོ་ནི་ཕྱི་མེ་ཆུ་ས་རླུང་གི་སྣང་བ་འགགས་ནས།  ནང་སྒྲ་འོད་ཟེར་གསུམ་གྱི་སྣང་བ་འཆར་ཞེས་པས།  ད་ལྟའི་མེ་ཆུ་ས་རླུང་དང་ཕྱི་ནང་སྣོད་བཅུད་ཀྱི་སྣང་བ་རང་རྒྱུད་པ་འདི་འགགས་ནས།  སྒྲ་འོད་ཟེར་གསུམ་གྱི་སྣང་བ་འཆར་ཏེ་འོད་ལྔའི་སྣང་བ་སྟེང་འོག་ཕྱོགས་མཚམས།  མདུན་རྒྱབ་གམ་རྒྱང་མཐའ་དབུས་མེད་པར་འཆར་རོ།  སྒྲ་ཡང་བོན་ཉིད་སྟོང་པའི་རང་སྒྲ་སེམས་ཉིད་ཀྱི་ཀློང་ནས་རང་འབྱུང་རྒྱུན་ཆད་མེད་པར་གྲག་གོ།  རིག་པའི་ཆོ་འཕྲུལ་ལས་ཟེར་གྱི་སྣང་བ་འདི་འཆར་བྱ་བ་དང་།  འདི་མི་འཆར་བྱ་བ་མེད་དེ་ཅིར་ཡང་འཆར་རོ།  གདོས་པ་ཤ་ཁྲག་གི་ལུས་དང་བྲལ་ན།  རིག་པ་རྟེན་མེད་གཅེར་བུ་རུ་གནས་ཞེས་པས།  སྣང་བ་ཡུལ་གྱི་སྒྲིབ་བྱེད་གདོས་པ་ལུས་ཀྱི་སྒྲིབ་བྱེད་དང་བྲལ་བས།  རིག་པའི་དྭངས་སྙིགས་ཕྱེད་དེ།  རིག་པ་རྟེན་མེད་གཅེར་བུ་རུ་འཆར་རོ།  ལས་དང་ཉོན་[596]མོངས་རྣམ་རྟོག་འཁྲུལ་པའི་ཚོགས་རྣམས་འགགས་ནས།  ཀུན་གཞི་སྒྲིབ་གཡོགས་མེད་པར་གནས་སོ།  ཞེས་པ།  ལས་དང་ཉོན་མོངས་འཁྲུལ་རྟོག་གི་ཚོགས་རྣམས་མ་སྤངས་རང་སར་དག་ནས།  ཀུན་གཞི་སྒྲིབ་མེད་སྤྲིན་བྲལ་གྱི་ནམ་མཁའ་ལྟ་བུ་འཆར་བའོ།  གཉིས་པ་གྲོལ་ཚུལ་ནི།  དེའི་ཚེ་ངོ་བོ་དང་ལྷག་མཐོང་ལ་ངོ་སྤྲོད་ཅིང་གོམས་པས།  མངོན་ཤེས་དྲུག་དང་རྗེས་དྲན་དུག་ཤར་ནས་སངས་རྒྱས་ཏེ།  ཞེས་པ།  ཚེ་འདི་ལ་སྔར་ལྟར་ངོ་བོ་གཞི་དང་རིག་པའི་དོན་ལ་ངོ་སྤྲོད་ཅིང་།  ལྷག་མཐོང་སྒྲ་འོད་ཟེར་གསུམ་རང་སྣང་དུ་ངོ་སྤྲད་པའི་དོན་ལ་གོམས་པས།  བོན་ཉིད་འོད་གསལ་གྱི་བར་དོ་ལ་མངོན་ཤེས་དྲུག་དང་།  རྗེས་དྲན་དྲུག་ཤར་ནས་སངས་རྒྱས་པའོ།  མངོན་ཤེས་དྲུག་ནི་རིག་པ་རྟེན་མེད་དུ་གནས་པས།  ཚེ་སྔ་ཕྱི་ཤེས་ཞེས་པས།  གདོས་པ་ལུས་ཀྱི་སྒྲིབ་བྱེད་དང་བྲལ་བས།  རྟེན་མེད་ཀྱི་རིག་པས་སྔ་ཕྱིའི་གནས་རྣམས་ཤེས་པའོ།  ཀུན་གཞི་སྒྲིབ་མེད་དུ་གནས་པས་ལས་རྒྱུ་འབྲས་ཤེས་ཞེས་པ།  ཀུན་གཞི་མེ་ལོང་ལ་ལས་འབྲས་ཀྱི་གཟུགས་བརྙན་ཤར་བས།  ལས་འབྲས་ཀྱི་རྣམ་པ་ཐམས་ཅད་ཤེས་པའོ།  ལྷའི་མིག་རྣམ་པར་དག་པས།  དག་མ་དག་གི་ཞིང་ཁམས་ཤེས་ཞེས་པས།  ཤའི་མིག་ལ་འདས་པའི་ལྷའི་མིག་[597]ཐོབ་པས་དག་པ་རིགས་ལྔའི་ཞིང་ཁམས་དང་།  མ་དག་པ་རིགས་དྲུག་ཞིང་ཁམས་ཀྱི་ཁྱད་པར་ཤེས་པའོ།  སྒྲ་འོད་ཟེར་གསུམ་གྱི་སྣང་བ་ཤར་བའི་ཚེ།  བོན་ཉིད་འོད་གསལ་གྱི་བར་དོ་ཡིན་པར་ཤེས་ཞེས་པ།  སྣང་བ་ཆེན་པོ་གསུམ་ཤར་བའི་རྐྱེན་གྱིས།  བོན་ཉིད་འོད་གསལ་གྱི་བར་དོ་ཤར་བར་ཤེས་པའོ།  ངོ་བོ་ཉིད་ལ་ངོ་སྤྲད་པས་སྐུ་གསུམ་རང་སེམས་ལ་ལྷུན་གྱིས་གྲུབ་པར་ཤེས་ཞེས་པས།  ཚེ་འདི་སེམས་ཉིད་ལ་ངོ་སྤྲད་པས།  བར་དོར་སངས་རྒྱས་ཏེ།  སྐུ་གསུམ་རང་ལ་རང་ཆས་སུ་ཡོད་པར་ངོ་ཤེས་པའོ།  ལྷག་མཐོང་ལ་ངོ་སྤྲད་པས་སྒྲ་འོད་ཟེར་གསུམ་རང་སྣང་སྐུ་གསུམ་གྱི་སྣང་བར་ཤེས་ཞེས་པ།  ཚེ་འདི་ལྷག་མཐོང་འོད་གསལ་གྱི་སྣང་བ་རང་སྣང་དུ་ངོ་སྤྲད་པས།  བར་དོར་སྒྲ་འོད་ཟེར་གསུམ་རང་སྣང་སྐུ་གསུམ་ཀྱི་རྩལ་དུ་ངོ་ཤེས་ཏེ།  སྔར་འདྲིས་ཀྱི་མི་དང་འཕྲད་པ་བཞིན་ནོ།  རྗེས་དྲན་དྲུག་ནི།  ཐོག་མར་ཚེ་འཕོས་པ་དྲན་ཞེས་པ།  ཚེ་འདིར་ངོ་སྤྲད་པ་དང་།  སྣང་བ་གསུམ་ཤར་བའི་རྐྱེན་གྱིས་ཚེ་འཕོས་པ་དྲན་པའོ།  དེ་ནས་བར་དོ་ཡིན་པར་དྲན་ཞེས་པས།  བར་དོ་ལ་བར་དོ་ངོ་ཤེས་པའོ།  དེ་ནས་རིག་པ་རྟེན་མེད་དུ་གནས་པ་དྲན་ཞེས་པ།  ཆེ་འདིར་ངོ་སྤྲད་པས་རིག་པ་རྟེན་མེད་གཅེར་བུར་གནས་པ་[598]དྲན་པའོ།  དེ་ནས་བླ་མའི་གདམས་ངག་རྗེས་སུ་དྲན་ཞེས་པ།  སྔར་ངོ་སྤྲད་པས་བར་དོ་གཅོད་པའི་གདམས་ངག་དྲན་པའོ།  དེ་ནས་སྒྲ་འོད་ཟེར་གསུམ་རང་སྣང་ཡིན་པར་རྗེས་སུ་དྲན་ཞེས་པས།  སྔར་སྣང་བ་གསུམ་རང་སྣང་དུ་ངོ་སྤྲད་པའི་དོན་དྲན་པའོ།  དེ་ནས་རང་སེམས་སངས་རྒྱས་ཡིན་པར་དྲན་ཞེས།  སྔར་ཡུལ་ཅན་མ་བུ་རྩལ་གསུམ་དོན་གྱི་སངས་རྒྱས་སུ་ངོ་སྤྲད་པའི་དོན་དྲན་པའོ།  དེ་ལྟར་མངོན་ཤེས་དྲུག་དང་།  རྗེས་དྲན་དྲུག་ནི་བོན་ཉིད་འོད་གསལ་གྱི་བར་དོར་གྲོལ་བའི་རྒྱུ་རྐྱེན་ཡིན་ནོ།  རྐྱེན་དེས་གྲོལ་བའི་ཚུལ་ནི།  རིག་པ་གཅེར་བུར་རྗེན་གྱིས་རྟོགས་ཞེས་པ།  རང་སྣང་དུ་ཤེས་པའི་རྐྱེན་གྱིས།  རྣམ་རྟོག་གོས་དང་བྲལ་བའི་རིག་པ་ཡེ་ཤེས་གཅེར་བུ་རྗེན་པར་རྟོགས་པའོ།  ཀུན་གཞི་སྒྲིབ་མེད་སལ་གྱིས་རྟོགས་ཞེས་པ།  འཁྲུལ་པས་སྒྲིབ་མ་མྱོང་བའི་ཀུན་གཞི་ཟང་ཐལ་དུ་སལ་གྱིས་རྟོགས་ཏེ།  སྤྲིན་བྲལ་གྱི་ནམ་མཁའ་ལ་ཉི་མ་ཤར་བ་བཞིན་ནོ།  རྟོགས་ནས་རིག་པ་རང་ས་ཟིན་པས་སྣང་བའི་རྗེས་སུ་མི་འབྲེང་ཞེས་པས།  དེ་ལྟར་རྟོགས་པའི་རིག་པའི་རྒྱལ་པོ་རང་ས་ཟིན་ནས།  སྣང་བ་དམངས་དང་འདྲ་བའི་རྗེས་སུ་མི་འབྲེང་བའོ།  སྣང་བའི་རྗེས་སུ་མ་འབྲེང་བས་སྣང་བ་རང་སྣང་སྒྱུ་མར་གྲོལ་ལོ།  ཞེས་པ།  ཡུལ་[599]སྣང་བ་གསུམ་གྱི་རྗེས་སུ་མ་འབྲེང་པས་སྣང་བ་བདེན་མེད་དུ་རང་གྲོལ་པའོ།  སྣང་བ་རང་སྣང་དུ་གྲོལ་བས་འཁྲུལ་པ་རང་སངས་སུ་སངས་ཞེས་པ།  སྣང་བ་གྲོལ་བས་འཁྲུལ་པ་རང་སངས་ཏེ།  དཔེར་ན་ཐག་པ་ཁྲ་བོ་ལ་ཐག་ཁྲར་ཤེས་པས།  སྦྲུལ་འཛིན་གྱི་ཤེས་པ་མི་སྐྱེ་བ་བཞིན་ནོ།  འཁྲུལ་པ་རང་སངས་སུ་སངས་པས།  སྐུ་གསུམ་རང་ཤར་དུ་ཤར་ཞེས་པས།  འཁྲུལ་པ་སངས་པས་སྐུ་གསུམ་རང་དུ་ཤར་ཏེ།  དཔེར་ན་ཉི་མ་སྤྲིན་གྱིས་བསྒྲིབས་པ་སངས་པའི་ཚེ།  ཉི་མ་མངོན་དུ་ཤར་བ་བཞིན་ནོ།  སྐུ་གསུམ་རང་ཤར་དུ་ཤར་བས་འགྲོ་དོན་རང་ཤུགས་ལས་ནུས་པར་འགྱུར་རོ།  ཞེས་པས།  སྐུ་གསུམ་ཉི་མའི་སྙིང་པོ་ལྟ་བུར་ཤར་བས།  ཕྲིན་ལས་ཉི་མའི་ཟེར་ལྟ་བུ་ཕྱོགས་མེད་དུ་འཕྲོས་ནས།  འགྲོ་དོན་རྒྱ་ལག་ཕྱེད་པ་ནུས་པ་ནུས་པར་འགྱུར་རོ།  །གསུམ་པ་དབང་པོ་ཐ་མའི་གྲོལ་ཚུལ་ནི།  དབང་པོ་ཐ་མ་ནི་གདམས་པ་འདིའི་སྒོར་ཞུགས་ཀྱང་།  གོ་རྟོགས་ཆུང་བས་བོན་ཉིད་འོད་གསལ་གྱི་བར་དོ་ལ་ངོ་མི་ཤེས་ཏེ།  ཞེས་པ།  གདམས་པ་འདི་པ་བསྟན་ཡང་བློ་ཆུང་བ་དང་།  གོམས་པ་ཞན་པ་རྣམས་ནི་བོན་ཉིད་འོད་གསལ་གྱི་བར་དོ་ཤར་ཀྱང་ངོ་མི་ཤེས་པས་སྐབས་དེར་མི་གྲོལ་ལོ།  སྲིད་པ་ལས་ཀྱི་བར་[600]དོར་འཁྲུལ་ལོ་ཞེས་པ།  སྐྱེ་ཤི་ལས་ཀྱི་བར་དོ་ཡི་སྣང་བ་ཤེར་ཏེ།  ཅང་ཙམ་འཁྲུལ་ནས་སྣང་བ་རང་ཁ་མར་གྱུར་ཀྱང་།  ཅི་ཞིག་ལ་སྣང་བ་གསུམ་དག་པ་འབའ་ཞིག་ཏུ་འཆར་ཏེ།  གསལ་བའི་འོད་ཤར།  བདེ་བའི་གནས་མཐོང་།  ཡི་དམ་གྱི་ལྷ་གསལ།  བླ་མས་ལུང་སྟོན་པ་ལས་སོགས་འབྱུང་ངོ་།  གདམས་ངག་གི་དབང་གིས་བདེ་འགྲོ་ཡི་ལུས་ཐོབ་སྟེ།  ཞེས་པ།  གདམས་ངག་ཐོས་པ་ཙམ་གྱིས་ཡོན་ཏན་གྱིས།  སྐབས་དེར་དྲན་ཏེ་ཉམས་སུ་བླངས་པས་ཕུན་སུམ་ཚོགས་པ་རང་དབང་ཅན་གྱི་སྐྱེ་སྒོ་ཁྱད་པར་ཅན།  བདེ་འགྲོ་ལྷ་མིའི་ལུས་ཐོབ་པའོ།  ལས་འཕྲོ་དག་པས་སྔོན་གྱི་བག་ཆགས་སད་ནས་ཞེས་པས།  གདམས་ངག་ཐོབ་པའི་ལས་འཕྲོ་ཡོད་པས།  དེའི་བག་ཆགས་སད་ནས་རྐྱེན་གྱི་དྲན་པ་རྒྱུན་ཆགས་ཏེ།  གདམས་པ་འདིའི་སྒོར་འཇུག་པར་འགྱུར་ཏེ།  སྐྱེ་བ་གཅིག་གི་ཐར་པ་ཐོབ་པར་འགྱུར་རོ།  ཞེས་པ།  ཉི་ཤུ་རྩ་ལྔའམ་སོ་ལྔ་ལ་ཤེས་རབ་ཁྱད་པར་ཅན་སྐྱེ།  སུམ་བཅུ་སོ་ལྔའམ་ཞེ་ལྔ་ལ་ཉམས་རྟོགས་ཁྱད་པར་ཅན་སྐྱེ་ནས།  ལྔ་བཅུ་རྩ་ལྔའམ་དྲུག་ཅུ་རྩ་ལྔ་ལས་སོགས་ལ་ལུས་འཇའ་དོན་དུ་ཡལ་ཏེ།  དེ་ཉིད་ཚེ་གཅིག་ལ་སངས་རྒྱས་པའམ།  བར་དོ་དང་པོ་ལ་སངས་རྒྱས་པའོ།  །གསུམ་པ་མ་རྟོགས་འཁྲུལ་[601]ཚུལ་བསྟན་པ་ནི།  གདམས་པའི་སྒོ་རུ་མ་ཞུགས་གང་ཟག་ཐ་མལ་རྣམས།  ལུས་སེམས་བྲལ་ནས་རིག་པ་འོད་གསལ་གྱི་ངང་ལ་གནས་པའི་ཚེ།  ལས་དབང་ངན་པས་གནས་ལུགས་སྒྲིབ་གཡོགས་མེད་པར་གསལ་ཡང་ངོ་མ་ཤེས་པའོ།  འགྱུ་བའི་རླུང་ལངས་རིག་པའི་མཚོ་མོ་བསྐྱོད།  བག་ཆགས་ཆུ་གཉེར་རྣམ་རྟོག་རྦ་རླབས་འཁྲུག  ཞེས་པས།  དེའི་ཚེ་འགྱུ་བ་རྣམ་རྟོག་གི་རླུང་ལངས་པས།  རིག་པའི་མཚོ་མོ་བསྐྱོད་དེ་བག་ཆགས་ཀྱི་ཆུ་གཉེར་འཁྲུགས་ཤིང་རྣམ་རྟོག་རྦ་རླབས་འཁྲུགས་པའོ།  ཀུན་གཞི་ནམ་མཁའ་འཁྲུལ་པའི་སྤྲིན་གྱིས་བསྒྲིབས།  ཞེས་པ།  ཀུན་གཞི་ནམ་མཁའ་དང་འདྲ་ལ།  འཁྲུལ་པའི་སྤྲིན་ནི་ཤེ་མུན་དང་འདྲ་བས་བསྒྲིབས་ཏེ།  མི་གསལ་བར་གྱུར་པའོ།  རིག་པ་ཉོན་མོངས་སྨག་གིས་གཡོགས་ཞེས་པ།  རིག་པའི་ཡེ་ཤེས་ཉི་མ་དང་འདྲ་བ་ལ།  ཉོན་མོངས་སྨག་དང་འདྲ་བ་གཡོགས་ནས་མི་སྣང་བར་གྱུར་པའོ།  སྒྲ་འོད་ཟེར་གསུམ་གཞན་སྣང་འཁྲུལ་བར་མཐོང་ཞེས་པ།  རིག་པའི་རྩལ་སྣང་བ་ཆེན་པོ་གསུམ་རང་སྣང་གི་ཡུལ་དུ་སྒྱུ་མ་ལྟར།  རང་འབྱུང་དུ་ཤར་ཡང་གཞན་སྣང་བདེན་པར་མཐོང་བའོ།  དགེ་སྡིག་ལས་ཀྱི་མཐོང་སྣང་གཉིས་སུ་ཤར།  ཞེས་པ།  འཆར་གཞི་སྒྲ་འོད་[602]ཟེར་གསུམ་ལ་དགེ་བའི་ལས་ཀྱི་འོད་དང་གཞལ་ཡས་ཞིང་ཁམས་སྐུ་གཟུགས་ལས་སོགས་དག་པའི་མཐོང་སྣང་དུ་ཤར་རོ།  སྡིག་པའི་ལས་ཀྱིས་མུན་དོང་རོ་ཁུང་ང་རོ་འཇིགས་གཟུགས་ལས་སོགས་མ་དག་པའི་མཐོང་སྣང་དུ་ཤར་རོ།  ཡིད་ཀྱི་ལུས་ཅན་སྔ་མའི་གཟུགས་སུ་མཐོང་།  ཞེས་པ།  གདོས་པ་ཅན་ནམ་སྣང་རུང་གི་དངོས་གཟུགས་མེད་ཅིང་།  རྨི་ལམ་བག་ཆགས་ཀྱི་ཡིད་གཟུགས་ལ་བརྟེན་པ།  སྐྱེ་བ་སྔ་མའི་ལུས་སུ་སྣང་བའམ།  བར་དོར་ཇི་ཙམ་སྡོད་ཀྱི་སུམ་ཆ་ལ་ཕྱི་མའི་ལུས་སྣང་འཆར་ཀྱང་གསུངས་སོ།  དབང་པོ་ཀུན་ཚང་ཐོགས་མེད་ལས་ཀྱིས་རྒྱུ།  ཞེས་པ།  དབང་རྟེན་མེད་པ་དབང་པོ་ཀུན་ཚང་པ།  བག་ཆགས་ཀྱི་རྗེས་སུ་ལྟ་ཞིང་སྤྱོད་པ།  ལས་མཐུན་པའི་མངལ་མ་ཡིན་པ།  གཞན་ས་རྡོ་རི་བྲག་གནས་ཁང་ལས་སོགས་གང་ལ་ཡང་ཐོགས་པ་མེད་པར་བསམ་པར་ཙམ་གྱིས་ཕྱིན་པ།  ལས་ཀྱི་རྫུ་འཕྲུལ་ཤུགས་ཀྱིས་རིགས་དྲུག་གི་གནས་ཀུན་ཏུ་རྒྱུ་ཞིང་།  ད་རེས་འཁོར་བ་བར་དོ་ནང་དང་ལྷ་མིག་དག་པ་མ་གཏོགས་གཞན་གྱིས་ལྟ་བར་མི་མཐོང་།  བར་དོ་དེ་དག་སྡུག་བསྔལ་གྱི་ཚད་ནི།  རྟེན་པའི་གནས་མེད།  སྐྱོབས་པའི་མགོན་ཡང་མེད།  བུ་ཕྲུག་མས་བོར་བའི་དཔེ་དང་མཚུངས་ཞེས་པས།  རིག་པ་ལ་རྟེན་[603]ས་མེད་པའི་སྡུག་བསྔལ་ནི།  ནམ་གཞུག་ཆད་པའི་སྦྲང་བུ་ལ།  རྟེན་པའི་རླན་དང་བྲལ་བ་ལྟ་བུ།  རྟེན་པའི་ལུས་ཚོལ་བའི་སྡུག་བསྔལ་དང་།  སྐྱོབ་པའི་མགོན་མེད་སྡུག་བསྔལ་མཚོ་མོ་བརྡོལ།  ཉ་མོ་བྱེ་ཚན་འགྲེ་བའི་དཔེ་དང་མཚུངས།  ཞེས་པས།  འཁྲུལ་པའི་སྨག་གིས་འཐིབས་པས།  སྡུག་བསྔལ་གྱི་མཚོ་མོ་བརྡོལ་ཏེ།  ཉ་མོ་བྱེ་ཚན་ལ་འགྲེ་སྡོག་བྱེད་པ་ལྟ་བུའོ།  བག་ཆགས་རླུང་ལངས་རིགས་དྲུག་གྲོང་ཁ་འགྲིམས།  ཟོ་ཆུ་རྒྱུན་མ་ཤིང་རྟའི་འཁོར་ལོ་འདྲ།  ཞེས་པས།  ལས་ཀྱི་བག་ཆགས་ཀྱི་རླུང་གིས་དེད་པས།  རིགས་དྲུག་གི་གནས་གཅིག་ནས་གཅིག་ཏུ་བརྒྱུད་པ།  ཟོ་ཆུའི་རྒྱུད་དམ་ཤིང་རྟའི་འཁོར་ལོ་བཞིན་ནོ།  སྐྱོབ་པའི་ཐབས་མེད་ཁམས་གསུམ་སྙིང་རེ་རྗེ།  ཞེས་པས།  དེ་ལྟར་སྡུག་བསྔལ་དཔག་ཏུ་མེད་པ་རྒྱས་ཀྱང་།  རང་ལས་རང་ལ་སྨིན་པས།  སྐྱོབ་པའི་ཐབས་ཀྱིས་འཕོང་བའི་སེམས་ནི།  སྙིང་རྗེའི་གནས་སུ་གྱུར་པའོ།  ཐར་པའི་དུས་མེད་སྦྱོང་ཚད་འོ་རེ་བརྒྱལ།  ཞེས་པས།  རུས་ཐོག་མ་མེད་པ་ནས།  འཁོར་བ་མཐའ་མེད་དུ་འཁྱམས་ཏེ།  སྡུག་བསྔལ་དཔག་མེད་ཉམས་སུ་མྱོང་བས་འོ་བརྒྱལ་བའོ།  འཁྲུལ་པའི་ཉེས་དམིགས་སོམས་ལ།  འཇིག་རྟེན་སྣང་བ་རྒྱབ་ཏུ་བསྐྱུར།  [604]ཞེས་པ།  འཁྲུལ་འཁོར་གྱི་ཉེས་དམིགས་སྡུག་བསྔལ་གྱི་སྦྱོང་ཚད།  དེ་ལས་ཐར་དཀའ་བ་ལས་སོགས་བསམས་ལ།  འཇིག་རྟེན་གྱི་སྣང་བ་རྒྱབ་ཏུ་བསྐྱུར་རོ།  ལམ་ལ་བརྩོན་འགྲུས་སྐྱེད་ཅིག་སྐལ་ལྡན་རིགས་ཀྱི་བུ་ཞེས་པ།  འཁོར་བའི་ཟློག་ཐབས་ཟབ་ལམ།  ཉམས་སུ་ལེན་པ་ལ་བརྩོན་འགྲུས་སྐྱེད་ཅིག  ཅེས་གདམས་ཞིང་བསྐུལ་བའོ།  གསུམ་པ་མདོར་སྡུད་ནི།  དེ་ལྟར་རྟོགས་ནས་སངས་རྒྱས་པ་དང་།  མ་རྟོགས་འཁོར་བར་འཁྱམས་པ་གཉིས་ཀྱི་སོ་ཚམས་བར་དོ་ལ་ཐུག་པས།  འཁོར་འདས་ཀྱི་གྱེས་ཚུལ་གྱི་གནད།  ཅེས་པ།  བར་དོ་དུས་ཀྱི་སྒྲོན་མ་རྒྱས་པར་གཏན་ལ་ཕབ་པའོ།  །གསུམ་པ་མདོར་བསྡུས་ལ་ལྔ་སྟེ།  གདམས་པ་འདི་ཆེ་བའི་ཡོན་ཏན།  གང་ལ་ཇི་ལྟར་བསྟན་ཚུལ།  སྟོན་པ་སྤྲུལ་སྐུའི་གཤེགས་ཚུལ།  རྗེས་འཇུག་ཡོན་ཏན་གྱི་ཐོབ་ཚུལ།  གཞུང་དོན་རྫོགས་པའི་མདོ་བསྡུད་དོ།  དང་པོ་ནི་རིགས་ཀྱི་བུ།  བྱང་ཆུབ་སེམས་ཀྱི་གནད་དྲུག་པོ་འདི་ནི།  སེམས་མེད་པ་རྣམས་ཀྱི་སྒྲོན་མ།  ཞེས་པ།  སྒྲོན་མེ་བཏེགས་ན་རྫས་མེད་པ་ད་ལྟ་ཉིད་དུ་མཐོང་བ་ལྟར།  གདམས་པ་འདི་ཡི་རང་སེམས་དངོས་པོ་མེད་པ།  ངོ་བོ་ཉིད་ཀྱི་དོན་ཇི་ལྟ་བ་མངོན་དུ་ཅེར་རེ་སྟོན་པར་བྱེད་པའོ་སེམས་མ་མཐོང་བ་རྣམས་ཀྱི་མེ་[605]ལོང་།  ཞེས་པ།  བཞིན་མ་མཐོང་བ་མེ་ལོང་ལ་བལྟས་ན་མཐོང་བ་བཞིན།  གདམས་པ་འདིས་སེམས་མ་མཐོང་མངོན་སུམ་དུ་མཐོང་བར་བྱེད་པའོ།  སེམས་བྲོས་བ་རྣམས་ཀྱི་ལྕགས་ཀྱུ་ཞེས་པ།  ལྕགས་ཀྱུས་རྫས་གང་ཡིན་པ་འཛིན་པ་ལྟར།  གདམས་པ་འདིས་སེམས་མི་གནས་ཡུལ་ལ་འགྱུ་བའི་བྲོས་པ་འཛིན་པར་བྱེད་པའོ།  སེམས་སྟོར་བ་རྣམས་ཀྱི་གཟེར་བུ་ཞེས་པ།  གཟེར་བུས་མི་འཆུག  མི་འབྲལ་བ་འདེབས་པར་བྱེད་པར་ལྟར།  གདམས་པ་འདི་ཡིས་སེམས་སྤྲོས་པའི་མཐར་མི་འཆུགས་ཤིང་།  དོན་དང་མི་འབྲལ་བར་གཟེར་འདེབས་པར་བྱེད་པའོ།  སེམས་རྨུགས་པ་རྣམས་ཀྱི་གསལ་འདེབས་ཞེས་པས།  རིག་པ་མངོན་དུ་ཤར་བར་བསྟན་ནས།  བྱིང་རྨུགས་རང་སར་སངས་ཞིང་སྒྲིབ་མེད།  རང་གསལ་དུ་སྟོན་པར་བྱེད་པའོ།  སེམས་ལྡེང་པ་རྣམས་ཀྱི་བོགས་འདོན་ཞེས་པས།  ངོ་མ་ཤེས་པ་ཤེས་པར་བྱས་ནས།  རིག་པ་གཞི་ཐོག་ཏུ་བསྐྱེལ་ཞིང་།  མ་བུ་ད་ལྟ་ཉིད་དུ་སྤྲོད་པར་བྱེད་པའོ།  སེམས་རེངས་པ་རྣམས་ཀྱི་གཉའ་ཤིང་ཞེས་པ།  སེམས་རྒོད་པ་རྣམས་འདུལ་ཞིང་རྣལ་དུ་ཕེབས་ནས་ཀློང་དུ་ཞི་བར་བྱེད་པའོ།  སེམས་བཅིངས་པ་རྣམས་ཀྱི་ལྡེ་མིག་ཅེས་པས།  སྡུག་བཙིར་གྱི་སྒྲོག་ལས་བཀྲོལ་ནས།  [606]རང་ཤར་རང་གྲོལ་ཆེན་པོར་གཏན་ལ་འབེབས་པར་བྱེད་པའོ།  གཉིས་པ་ཇི་ལྟར་བསྟན་ཚུལ་ནི།  མ་འོངས་པའི་དུས་ན་བཏང་བཞག་གི་ཚོད་བཟུང་ལ་ཞེས་པ།  གདམས་པ་བསྟན་པའི་དུས་ལ་བབ་མ་བབ།  བཀའ་རྒྱ་རྗེས་གནང་གི་ཚོད་ཟིན་པར་བྱའོ།  དབང་པོའི་སྣོད་དང་སྦྱར་ལ་ཞེས་པ།  དབང་པོ་རབ་འབྲིང་ཐ་མ་གསུམ་ལ།  གདམས་པ་ཡང་དེ་དང་མཐུན་པར་བློ་ལ་གང་འབེབས་རྒྱུད་ལ་ཅི་འབྱོར་དུ་སྟོན་པའོ།  སྐལ་ལྡན་གྱི་གང་ཟག་མ་ནོར་ལམ་ལ་ཁྲིད་ཅིག་ཅེས་པས།  སྣོད་ལྡན་གྱི་གང་ཟག་ལམ་ལ་ཁྲིད་ལ་མྱུར་དུ་ཐར་པ་ལ་ཁྲིད་ཅིག་ཟེར།  རྗེས་གནང་དང་བཅས་ཏེ་གསུངས་པའོ།  །གསུམ་པ་སྤྲུལ་སྐུའི་གཤེགས་ཚུལ་བསྟན་པ་ནི་ཞེས་གསུངས་ནས་སྤྲུལ་སྐུ་དེ་ནམ་མཁའ་ལ་གཞལ་ཡལ་བ་བཞིན་མི་སྣང་བར་གྱུར་ཏོ།  ཅེས་པ་འདུལ་པའི་དུས་ལ་བབ་པའི་གང་ཟག་སྐལ་ལྡན་ལ་གདམས་པ་འདི་གསུངས་ནས་སྤྲུལ་སྐུ་དེ་འགྲོ་དོན་ཆུབ་ནས་དབྱིངས་སུ་གཤེགས་ཏེ།  དཔེར་ན་ནམ་མཁའ་ལ་གཞའ་ཡལ་བ་བཞིན་ནོ།  བཞི་པ་ཡོན་ཏན་གྱི་ཐོབ་ཚུལ་ནི།  གུ་རུབ་སྣང་བཞེར་ལོད་པོ་ཡང་རིག་པ་དམར་ཐག་ཆོད་ནས་ཞེས་པ།  ལས་ལྡན་གྱི་གཤེན་པོ་དེ་ཡང་།  བཅིངས་ཚད་ཀྱི་སྒྲོག་ལས་བཀྲོལ།  ང་བདག་གིས་དྲེགས་པ་དང་བྲལ།  [607]ཡིད་ཆེས་ངེས་ཤེས་ཐག་ཆོད།  རྟོགས་ཐོབ་དུས་གཅིག་ཏུ་གྱུར་པའོ།  མཆོག་ཐུན་མོང་གི་ཡོན་ཏན་རྫུ་འཕྲུལ་དུ་མ་ལ་མངའ་བསྙེམས་པར་གྱུར་པའོ།  མཆོག་གི་ཡོན་ཏན་ལྟ་དགོངས་ཉམས་རྟོགས་ཐམས་ཅད་མཐར་ཕྱིན་ཞིང་།  རང་རིག་ཡེ་ཤེས་མངོན་དུ་གྱུར་པའོ།  ཐུན་མོང་གི་ཡོན་ཏན་རྫུ་འཕྲུལ་མཐུ་བྱིན།  གྲུབ་རྟགས་མངོན་ཤེས་ལས་སོགས་ཁྱད་པར་དུ་ཆེ་བའི་ཡོན་ཏན་དུ་མ་དང་ལྡན་ནོ།  ལྔ་པ་རྫོགས་པ་མདོར་བསྡུ་ནི།  སྙན་རྒྱུད་ལ་མི་ཚིག་གིས་ལྷད་མ་ཞུགས་པ།  རྫོགས་ཆེན་སྒྲོན་མ་རྫོགས་སོ།།  ཞེས་པ་སྙན་རྒྱུད་ནི་ཟབ་དོན་གྱི་གདམས་པ་མཐར་ཐུག་པ།  སྙན་ནས་སྙན་དུ་བརྒྱུད་པའོ།  མི་ཚིག་གི་ལྷད་མ་ཞུགས་པ་ནི།  རྟོགས་ལྡན་གྱིས་སྙན་རྒྱུད་ཟམ་མ་ཆད་པ།  བྱིན་རླབས་ཀྱི་ན་བུན་མ་ཡལ་བ།  དཔེ་རྒྱུད་དམ་ཚིག་གི་རྒྱུད་རྐྱང་པར་མ་སོང་བ།  བརྒྱུད་པ་ལ་སེལ་མ་ཞུགས་པ།  འདྲེས་མ་ཁྱེར།  བཀའ་ས་འོག་ཏུ་མ་སོང་བས།  ཁྱད་པར་འཕགས་པའོ།  རྫོགས་ཆེན་ནི་ལྟ་བ་ཡང་རྩེ་བླ་མེད་ཀྱི་དོན་དང་འབྲེལ་ཞིང་།  གདམས་ངག་གིས་སེམས་ཅན་ལ་སངས་རྒྱས་ཀྱི་ཡོན་ཏན་ཡར་ལྡན།  ལྷུན་གྲུབ་ཏུ་རྫོགས་པར་ཡོད་པ་དེ་ལྟར་སྟོན་པའོ།  སྒྲོན་མ་ནི་དོན་མི་གསལ་བ་གསལ་བར་བྱེད་པའི།  [608]གདམས་པ་ཁྱད་པར་ཅན་ཡིན་པའོ།  རྫོགས་སོ་ནི་ཚིག་གི་ལྷག་མ་མེད་ཅིང་།  དོན་གྱི་དགོངས་པ་ཚར་བའི་མཐའ་བསྟན་ནོ།  དེ་ལྟར་རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི་གདམས་པ་ལས།  ནང་མན་ངག་དམར་ཁྲིད་དུ་བཤད་པ།  སྒྲོན་མ་རྣམ་པ་དྲུག་གི་དགོངས་དོན་ལེགས་པར་བཀྲོལ་བ།  གྲུབ་ཆེན་གོང་མ་རྣམས་ཀྱི་གསུང་དང་།  རྟོགས་ལྡན་དམ་པ་རྣམས་ཀྱི་ཕྱག་ལེན་དང་མི་འགལ་བར།  བྲུ་སྒོམ་རྒྱལ་བ་གཡུང་དྲུང་ལ།  འོག་བློན་སྒོམ་ཆེན་བཀྲ་ཤིས་ཤེས་རབ་བྱ་བའི་ཉམས་ལེན་པས།  དང་མོས་གུས་པའི་རྩོལ་བས་ཆེར་བསྐུལ་ནས།  ཡི་གེར་བཀོད་ཅིང་སྦྱར་བ་རྫོགས་སོ༎  ༎དགེའོ༎བལ་ཡུལ་༸ཁྲི་བརྟན་ནོར་བུའི་རྩེའི་དཔེ་མཛོད་ཀྱི་གློག་ཀླད་ནང་དཔར་རྩ་བསྒྲིགས༎  ༢༠༠༢  ༤  ༢༤    [609] ཙ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་ཀུན་གཞིའི་ཞལ་ཤེས་གསལ་བའི་སྒྲོན་མ་བཞུགས་སོ༎[610]༄༅།  །ཀུན་གཞིའི་གནས་ལུགས་ལ་ཐེ་ཚོམ་བསལ་བའི་ཞལ་ཤེས་ནི།  ནམ་མཁའ་ཕྱི་ནང་གི་དཔེས་མཚོན་པ་ནི།  བློ་ཆུང་པ་འགས་བྱང་ཆུབ་ཀྱི་སེམས་ནི།  ནང་རིག་པའི་སྟེང་དུ་ཁྱབ་ལ།  ཕྱི་ཡུལ་གྱི་སྣང་བ་ལ་མ་ཁྱབ་བམ།  སྙམ་ནས་ཐེ་ཚོམ་ཟ་བ་ལ།  དཔེར་ན་ནམ་མཁའ་ནི་སྣང་སྲིད་ཡོངས་ལ་སྤྱི་བླུགས་སུ་ཁྱབ་པས།  ཕྱི་ནང་གཉིས་སུ་མེད་ཀྱང་།  གནས་ཁང་གི་དབང་གིས་ཕྱི་ནང་གཉིས་ལྟར་སྣང་ངོ་།  དེ་ཡང་གནས་ཁང་གྲུ་བཞི་གྲུ་གསུམ་ནར་མོ་ཟླུམ་པོར་གནས་ན།  ནམ་མཁའ་ཡང་དེ་དང་མཐུན་པར་གནས་སོ།  དེ་དང་འདྲ་བར་བྱང་ཆུབ་ཀྱི་སེམས་ནི།  འཁོར་འདས་ཡོངས་[611]ལ་སྤྱི་བླུགས་སུ་ཁྱབ་པས།  ཕྱི་ནང་གཉིས་སུ་མེད་ཀྱང་།  གང་ཟག་བློའི་དབང་གིས་ཕྱི་ནང་གཉིས་ལྟར་སྣང་ངོ་།  དེ་ཡང་ནང་རྣམ་ཤེས་རིག་པ་འདིས།  བྱང་ཆུབ་ཀྱི་སེམས་རྟོགས་སུ་ཡོད།  ཉམས་སུ་མྱོང་དུ་ཡོད་པས།  བྱང་ཆུབ་སེམས་ཀྱི་ཁྱབ་པར་མཐོང་།  ཕྱི་རོལ་ཡུལ་གྱི་སྣང་བ་རྣམས།  བེམ་པོ་ཡིན་པས་བྱང་ཆུབ་སེམས་རྟགས་སུ་འཆར་གཞི་མེད་པས་མ་ཁྱབ་པར་ལྟར་མཐོང་།  དེ་ལྟར་གནས་ཁང་དབང་གིས་ནམ་མཁའ་ཕྱི་ནང་ལྟར་སྣང་ཡང་།  ནམ་མཁའ་ལ་ཕྱི་ནང་གཉིས་མེད་ཐ་དད་མེད་དོ།  ནང་ན་ཅི་ལྟར་ཁྱབ་པ་བཞིན།  ཕྱི་ན་ཡང་དེ་ལྟར་ཁྱབ་པའོ།  [612]དེ་དང་འདྲ་བར་སེམས་ཅན་བློ་ཡིས་བྱང་ཆུབ་སེམས་ལ་ཕྱི་ནང་གཉིས་སུ་མཐོང་།  ཕྱི་ནང་མེད་ཅིང་ཐ་དད་མེད་དོ།  ནང་རྣམ་ཤེས་རིག་པའི་སྟེང་ན་ཅི་ལྟར་ཁྱབ་པ་བཞིན།  ཕྱི་ཡུལ་གྱི་སྣང་བ་དང་།  ཕྱི་སྣོད་ཀྱི་འཇིག་རྟེན་ལ་ཡང་དེ་ལྟར་ཁྱབ་པས།  ཕྱི་ནང་མཐའ་དབུས་མེད་པར་ཁྱབ་བདལ་ཆེན་པོར་གནས་པ་ཡིན་ནོ།  ཆུ་དང་ཆུ་ཟླའི་དཔེས་མཚོན་པ་ནི།  དཔེར་ན་ནམ་མཁའ་ལ་ཟླ་བ་གཅིག་ཤར་ན།  དེའི་འོད་ས་གཞི་ཡོངས་ལ་ཁྱབ་པར་ཤར་བ་ལ།  ཆུ་བོ་རྒྱ་མཚོ་ལྡེང་ཀ་རྣམས་གསལ་ལ་དངས་པས།  ཆུ་ཟླ་འཆར་བའི་གཞི་ཡོད་པས།  ཟླ་བའི་གཟུགས་བརྙན་འཆར་རོ།  ས་རྡོ་རི་བྲག་རྣམས་[613]སྙིགས་མ་ཡིན་པས།  ཆུ་ཟླ་འཆར་བའི་གཞི་མེད་པས།  ཟླ་བའི་འོད་ཀྱིས་ཁྱབ་ཀྱང་གཟུགས་བརྙན་མི་འཆར་རོ།  དེ་དང་འདྲ་བར་བོན་ཉིད་ཀྱི་དབྱིངས་སམ།  བྱང་ཆུབ་ཀྱི་སེམས་ནི་ཟླ་བའི་དཀྱིལ་འཁོར་ལྟ་བུ།  འཁོར་འདས་ཡོངས་ལ་ཁྱབ་བདལ་དུ་གནས་ཀྱང་།  ནང་རྣམ་ཤེས་རིག་པ་ལ་བོན་ཉིད་ཀྱི་འཆར་གཞི་ཡོད་པས་རྟོགས་སུ་ཡོད།  ཉམས་སུ་མྱོང་དུ་ཡོད་པས་དཔེར་ན་ཆུ་དང་འདྲ།  ཕྱི་ཡུལ་གྱི་སྣང་བ་དང་།  ཕྱི་སྣོད་ཀྱི་འཇིག་རྟེན་རྣམས།  བེམ་པོ་རིག་མེད་ཡིན་པས།  བོན་ཉིད་དང་སེམས་ཉིད་ཀྱིས་ཁྱབ་ཀྱང་འཆར་གཞི་མེད་པས།  རྟོགས་ཤིང་ཉམས་སུ་མྱོང་དུ་མེད་[614]པའོ།  ཟླ་བའི་དཀྱིལ་འཁོར་ནི།  ཆུ་དང་ས་རྡོ་གཉིས་ཀ་ལ་ཕྱི་ནང་མེད་པར་ཁྱབ་པ་ལྟར།  བོན་ཉིད་དང་སེམས་ཉིད་ནི།  ནང་རིག་པ་ལ་ཅི་ལྟར་ཁྱབ་པ་བཞིན།  ཕྱི་ཡུལ་གྱི་སྣང་བ་དང་།  སྣོད་ཀྱི་འཇིག་རྟེན་ལ་ཡང་དེ་ལྟར་ཁྱབ་པའོ།  རིག་པའི་ཡེ་ཤེས་གང་ཟག་གི་རྒྱུད་ལ་ཤར་ཚུལ་ལ།  ཐེ་ཚོམ་བསལ་བའི་ཞལ་ཤེས་ནི།  གང་ཟག་འགས་རང་རིག་པའི་ཡེ་ཤེས་འདི།  ཐིག་ལེ་ཉག་གཅིག་ཡིན་ན།  གང་ཟག་གི་རྒྱུད་ལ་ལ་སོ་སོར་ཤར་བ་མི་འཐད།  སོ་སོར་ཤར་ན་ཐིག་ལེ་ཉག་གཅིག་ཡིན་པ་མི་འཐད་སྙམ་ནས་ཐེ་ཚོམ་ཟ་བ་ལ་ཆུ་དང་ཆུ་ཟླའི་དཔེ་ཡིས་མཚོན་ཏེ།  ནམ་མཁའ་ལ་ཟླ་བའི་དཀྱིལ་འཁོར་གཅིག་ལས་མེད་ཀྱང་།  ཆུ་བོ་དང་ལྡེང་ཀ་གྲངས་མེད་པ་དེའི་རྐྱེན་གྱིས།  ཆུ་ཟླའི་དཀྱིལ་འཁོར་གྲངས་མེད་ཤར་རོ།  དེ་དང་འདྲ་བར་རང་ཤེས་རིག་གི་རྒྱལ་པོ་ཐིག་ལེ་ཉག་གཅིག་ཡིན་ཡང་།  གང་ཟག་གི་རྣམ་ཤེས་རིག་པའི་སེམས་རྒྱུད་སོ་སོར་ཤར་བས།  རིག་པའི་ཡེ་ཤེས་ཀྱང་སོ་སོ་དུ་མ་ལྟར་ཤར་ཏེ།  ཆུ་ཟླ་དུ་མར་ཤར་བ་དང་འདྲའོ།  དེ་ལྟར་ཆུ་བོ་ལྡེང་ཀའི་ནང་དུ་ཆུ་ཟླ་གྲངས་མེད་ཤར་ཡང་།  ཟླ་བའི་དཀྱིལ་འཁོར་གཅིག་ལ་རྫོགས་ཏེ་ཐ་དད་མེད་དོ།  དེ་དང་འདྲ་བར་གང་ཟག་གི་རྒྱུད་ལ་རིག་པའི་ཡེ་ཤེས་སོ་སོར་[615]གྲངས་མེད་ཤར་ཡང་།  རང་ཤེས་རིག་གི་རྒྱལ་པོ་གཅིག་ལ་ཡོངས་སུ་རྫོགས་ཏེ་ཐ་དད་མེད་དོ།  རྒྱལ་མཁར་དང་སྒོ་མོའི་དཔེ་ནི།  རྒྱལ་པོའི་སྐུ་མཁར་གཅིག་ལ་སྒོ་བརྒྱ་སྟོང་མང་པོ་ཡོད་ཀྱང་།  སྐུ་མཁར་གཅིག་ལ་རྫོགས་པ་ལྟར།  ཀུན་གཞི་རྒྱལ་པོའི་སྐུ་མཁར་དང་འདྲ་བ་ལ།  རིག་པའི་ཡེ་ཤེས་སྒོ་དང་འདྲ་སྟེ་སོ་སོར་ཤར་བའོ།  སོ་སོར་ཤར་ཡང་ཀུན་གཞི་བོན་ཉིད་སྐུ་མཁར་དང་འདྲ་བ་གཅིག་ལ་རྫོགས་པའོ།  མཁར་ལ་སྒོ་མང་པོ་ཡོད་ཀྱང་།  སྒོ་དེ་རྣམས་སྐུ་མཁར་དུ་འགྲོ་བའི་སྒོའོ།  སྒོ་དེ་རྣམས་གང་ཕྱེད་པ་གཅིག་གི་ནང་དུ་ཞུགས་ན།  མཁར་གྱི་ནང་དུ་ཕྱིན་པར་འགྱུར་རོ།  སྒོ་གང་མ་ཕྱེད་པ་དེ་ནས་འཇུག་པའི་ཐབས་མེད་པས།  མཁར་གྱི་ནང་དུ་ཕྱིན་པར་མི་འགྱུར་རོ།  དེ་དང་འདྲ་བར་རིག་པའི་ཡེ་ཤེས་གང་ཟག་གི་རྒྱུད་ལ་སོ་སོ་དུ་མར་ཤར་ཡང་།  ཐམས་ཅད་བོན་ཉིད་ཀྱི་སྒོ་མོའོ།  རང་རིག་པའི་ཡེ་ཤེས་གང་རྟོགས་པ་དེས།  མཁར་གྱི་སྒོ་ཕྱེད་པ་དང་འདྲ་སྟེ།  རིག་པའི་སྒོ་མ་ཕྱེད་པས་ཀུན་གཞིའི་མཛོད་ཕུགས་མི་མཐོང་ཞིང་།  བོན་ཉིད་མ་དང་མཇལ་བར་མི་འགྱུར་རོ།  བག་ཆགས་སོག་ཚུལ་ལ་ཐེ་ཚོམ་བསལ་བའི་ཞལ་ཤེས་ནི།  གང་ཟག་འགས་ཀུན་གཞི་ཡེ་ནས་ཀ་དག་ཡིན་ན།  བག་ཆགས་[616]སོག་གཞི་ཡིན་པར་མི་འཐད།  བག་ཆགས་སོག་གཞི་ཡིན་ན།  ཀ་དག་ཡིན་པར་མི་འཐད་སྙམ་ནས་ཐེ་ཚོམ་ཟ་བ་ལ།  ཀུན་གཞིའི་ངོ་བོ་ལ་དུས་གསུམ་དུ་བག་ཆགས་ཀྱིས་དྲི་མས་གོས་མ་མྱོང་པས་ཀ་དག་ཡིན་ནོ།  འོ་ན་བག་ཆགས་ཀྱི་སོག་གཞི་མ་ཡིན་ནམ་སྙམ་ན།  བག་ཆགས་ནི་རྣམ་པར་ཤེས་པ་ཚོགས་བརྒྱད་ཟུང་དུ་འབྲེལ་བའི་བག་ལ་སོག་པ་ཡིན་ནོ།  དེ་ཡང་ཀུན་གཞི་ནི་བག་ཆགས་སོག་པའི་གཞི་ཙམ་ཡིན་ཏེ།  དཔེར་ན་མཛོད་ཁང་དང་འདྲ།  ཡིད་ཀྱི་རྣམ་པར་ཤེས་པ་ནི།  བག་ཆགས་སོག་མཁན་ཡིན་ཏེ།  དཔེར་ན་ཁྱོ་ག་དང་འདྲ།  སྒོ་ལྔའི་རྣམ་པར་ཤེས་པ་ནི།  བག་ཆགས་སོག་པའི་སྒོ་དང་ལམ་ཡིན་ཏེ།  དཔེར་ན་ཁང་པའི་སྒོ་འམ་མགྲོན་པོའི་ལམ་དང་འདྲའོ།  ཕྱི་རོལ་གྱི་ཡུལ་ལྔ་ནི།  བག་ཆགས་སོག་པར་བྱ་བའི་རྒྱུ་ཡིན་ཏེ།  དཔེ་ཡུལ་ཞིང་ཟས་ནོར་དང་འདྲའོ།  ཉོན་མོངས་པ་ཅན་གྱི་ཡིད་ནི།  བག་ཆགས་མི་གཏོང་འཛིན་མཁན་ཡིན་ཏེ།  དཔེར་ན་བུད་མེད་དང་འདྲ།  དེ་ཡང་ཀུན་གཞི་མེད་ན་བག་ཆགས་སོག་པའི་གཞི་མེད་དེ།  རྟེན་ས་ཡང་མེད་ན་བརྟེན་པའི་རི་མོ་བྲིས་ས་མེད་པ་བཞིན་ནོ།  ཡིད་ཀྱི་རྣམ་པར་ཤེས་པ་མེད་ན་བག་ཆགས་སོག་མཁན་མེད་དེ།  ནོར་སོག་པའི་སྐྱེས་བུ་མེད་པ་བཞིན་ནོ།  སྒོ་ལྔའི་རྣམ་[617]ཤེས་མེད་ན།  བག་ཆགས་གསོག་པའི་སྒོ་དང་ལམ་མེད་དེ།  སྒོ་མེད་པའི་ཁང་པ་དང་འདྲ།  ལམ་ཆད་པའི་མགྲོན་པོ་དང་འདྲ།  ཕྱི་རོལ་གྱི་ཡུལ་ལྔ་མེད་ན།  བག་ཆགས་གསོག་པའི་རྒྱུ་མེད་དེ།  དཔེར་ན་ཟས་ནོར་མེད་པའི་མི་དང་འདྲ།  ཁང་སྟོང་གི་རྐུན་མོ་དང་འདྲ།  ཉོན་མོངས་པ་ཅན་གྱི་ཡིད་མེད་ན།  བག་ཆགས་ལན་གཅིག་བསགས་ཀྱང་ཡལ་ནས་འགྲོ་བ་ཡིན་ཏེ།  བདག་པོ་མེད་པའི་ནོར་དང་འདྲ།  དེ་ཡང་ཀུན་གཞིའི་ཀློང་ནས་ཡིད་ཀྱི་རྣམ་པར་ཤེས་པ་ལ་ཐོག་མེད་དུ་ཤར་བ་ལ།  མ་རིག་པའི་དབང་གིས་ཉོན་མོངས་པ་ཅན་གྱི་ཡིད་བདག་དང་གཞན་དུ་འཛིན་པར་ཤར།  ཉོན་མོངས་པ་ཅན་གྱི་ཡིད་བུད་མེད་འདྲ་བ་དེས།  ཡིད་ཀྱི་རྣམ་པར་ཤེས་པ་སྐྱེས་བུ་དང་འདྲ་བ་དེ་བསྐུལ།  ཡིད་ཀྱི་རྣམ་ཤེས་དེས།  སྒོ་ལྔའི་རྣམ་ཤེས་ཁང་པའི་སྒོ་འམ།  ཚོང་པའི་ལམ་དང་འདྲ་བར་ཞུགས་ནས།  ཕྱི་རོལ་གྱི་ཡུལ་ལྔ།  ཡུལ་ཞིང་ཟས་ནོར་དང་འདྲ་བ་དེ་ལ་ལོངས་སྤྱོད་དེ།  ཡུལ་ཡིད་དུ་འོང་བ་ལ་འདོད་ཆགས།  ཡིད་དུ་མི་འོང་པ་ལ་ཞེ་སྡང་།  གཉིས་ཀ་མ་ཡིན་པ་ལ་གཏི་མུག  བདག་ལ་དམིགས་ཏེ་ང་རྒྱལ།  གཞན་ལ་དམིགས་ཏེ་འཕྲག་དོག  དེ་ལྟར་ལས་དང་ཉོན་མོངས་རང་ཁར་སྤྱད་པའི་བག་ཆགས་དེ།  ཉོན་[618]མོངས་པ་ཅན་གྱི་ཡིད་བུད་མེད་འདྲ་བ་དེས།  ཀུན་གཞིའི་བག་ལ་མི་གཏོང་འཛིན་པར་བྱེད་དོ།  དཔེར་ན་བྲན་གྱིས་འཚོ།  སྐྱེས་བུས་སོག  བུད་མེད་ལ་གཏོད།  མཛོད་ཁང་དུ་སོག་པ་དང་འདྲའོ།  འོ་ན་ཚོགས་བརྒྱད་ཟུང་དུ་འབྲེལ་བའི་བག་ལ་སོག་ན།  ཀུན་གཞི་ཀ་དག་ཡིན་པ་དེ་ལ་འགལ་ལོ་སྙམ་ན།  མི་འགལ་ཏེ།  ནམ་མཁའི་ཀློང་དུ་སྣང་སྲིད་ཅི་སྙེད་ཅིག་ཆགས་ཤིང་གནས་ཀྱང་།  ནམ་མཁའི་ངོ་བོ་ལ་སྣང་སྲིད་ཀྱི་དྲི་མས་རྡུལ་ཙམ་ཡང་མ་གོས་པ་བཞིན་ནོ།  གཞི་ངོ་ཡིས་བཟུང་བ་ལ་ཐེ་ཚོམ་གསལ་བའི་ཞལ་ཤེས་ནི་ཀུན་གཞི་མེ་ལོང་དང་འདྲ་བ་ལ་ཕྱི་རོལ་གྱི་ཡུལ་ལྔ་གཟུགས་བརྙན་བཞིན་དུ་ཝལ་ལེར་ཤར་བ་ལ་བློ་ཆུང་བ་འགས་འདི་ཀུན་གཞི་ལ་ཤར་བ་མ་ཡིན།  ཆུ་བུར་གྱི་མིག་དང་དབང་རྟེན་ལྔ་ལ་ཤར་བ་ཡིན་སྙམ་ན་མ་ཡིན་ཏེ།  དབང་རྟེན་ལྔ་ནི།  ཡུལ་ལྔ་འཆར་བའི་སྒོ་ཙམ་ཡིན་ནོ།  ཡུལ་ལྔ་ནི་ཤེས་རིག་གི་རྒྱལ་པོ་ཀུན་གཞི་ལ་ཤར་བའོ།  འདི་ལ་ཆུ་དང་ཆུ་ཟླའི་དཔེ་ནི་མཁའ་ལ་ཟླ་བའི་དཀྱིལ་འཁོར་ཤར་བ་དེ།  ས་རྡོ་རི་བྲག་རྣམས་ལ་ཆུ་ཟླ་འཆར་བའི་གཞི་མེད་པས།  ཆུ་ཟླ་འཆར་བ་མི་སྲིད་དོ།  ཆུ་ལ་ཆུ་ཟླ་འཆར་བའི་གཞི་ཡོད་པས།  ཟླ་བའི་གཟུགས་བརྙན་འཆར་བའོ།  དེ་དང་འདྲ་བར་ཕྱི་རོལ་ཡུལ་ལྔ་ནི།  [619]ཤེས་རིག་གི་རྒྱལ་པོ་ལ་འཆར་གཞི་ཡོད་པས།  ཆུ་ལ་ཆུ་ཟླ་འཆར་བ་བཞིན།  ཡུལ་ལྔ་སྒྲིབ་པ་མེད་པར་འཆར་རོ།  དབང་རྟེན་ལྔ་ནི་བེམ་པོ་རིག་མེད་ཡིན་པས་ཡུལ་ལྔ་འཆར་བའི་གཞི་མེད་དོ།  གལ་ཏེ་བེམ་པོ་ཡིན་ཡང་ཡུལ་ལྔ་ཤར་ན།  ཤི་བའི་རོ་ལ་ཡང་ཡུལ་ལྔ་འཆར་བར་འགྱུར་ཏེ།  དབང་རྟེན་ལྔ་ཡོད་པའི་ཕྱིར་རོ།  དེ་འདོད་ན་ཤི་བའི་རོ་ལ་ཡུལ་ལྔ་མི་འཆར་བར་མངོན་སུམ་གྱིས་གྲུབ་བའོ།  རྨི་ལམ་གྱི་བག་ཆགས་སྔ་ཕྱིའི་དཔེ་ནི།  དཔེར་ན་གཉིད་ལོག་པའི་དུས་ན་དབང་རྟེན་དབང་པོ་འགགས་ནས་མེད་དེ།  རྨི་ལམ་གྱི་ཤེས་པ་ལ་སྔ་ཕྱི་ད་ལྟ་གསུམ་ཀའི་གཟུགས་བརྙན་འཆར་ཏེ།  སྔ་མར་ཡུལ་གང་དུ་ཕྱིན་པ་ལས་གང་སྤྱད་པ།  སྐྱིད་སྡུག་གང་མྱོང་བ་ཐམས་ཅད་རྨི་ལམ་གྱི་ཡུལ་ན།  སྒྲིབ་པ་མེད་པར་འཆར་རོ།  གཞན་ཡང་ཚེ་སྔ་མའི་བག་ཆགས་ཀྱི་གཟུགས་བརྙན་ཐམས་ཅད་ཡང་འཆར་བར་འགྱུར་རོ།  ཟླ་བ་ཕྱི་མ་དང་ལོ་ཕྱི་མ་ལ་ཡུལ་གང་དུ་ཕྱིན་པ་དང་།  ལས་གང་སྤྱོད་པ།  རྐྱེན་བཟང་ངན་ཅི་འོང་ཐམས་ཅད་ནི།  རྨི་ལམ་དུ་སྒྲིབ་པ་མེད་པར་འཆར་བར་འགྱུར་རོ།  གཞན་ཡང་ཚེ་ཕྱི་མའི་གཟུགས་བརྙན་ཐམས་ཅད་ཡང་འཆར་བར་འགྱུར་རོ།  དུས་ད་ལྟ་བ་ནི།  དེ་རིང་ལས་དང་སྤྱོད་པ་ཅི་བྱས་པ་ཐམས་[620]ཅད།  དོ་མོད་རྨི་ལམ་གྱི་ཡུལ་ན་འཆར་རོ།  དེ་ལྟར་རྨི་ལམ་གྱི་ཡུལ་ན་དུས་གསུམ་ཀ་འཆར་བ་དེ།  ཀུན་གཞི་ལ་ཤར་བ་ཡིན་ཞིང་།  དབང་རྟེན་ལྔ་ལ་ཤར་བ་མ་ཡིན་པར་མངོན་སུམ་གྱིས་གྲུབ་པའོ།  བར་དོའི་དཔེ་ནི་བར་དོའི་སྣང་བ་ཤར་བའི་ཚེ།  དབང་རྟེན་ལྔ་པོ་དང་བྲལ་ནས་མེད་དེ།  ཡུལ་དྲུག་ཀའི་སྣང་བ་དུས་གཅིག་ལ་འཆར་བར་བཤད་དོ།  གཞན་ཡང་ཚེ་སྔ་ཕྱི་ལས་རྒྱུ་འབྲས་གནས་མཐོ་དམན་ཐམས་ཅད་འཆར་བར་བཤད་དོ།  དེ་ལྟར་ཤར་བ་དེ།  ཀུན་གཞི་ལ་འཆར་བ་ཡིན་ནོ།  གཞན་ཡང་རྟོགས་ལྡན་གྱི་གང་ཟག་འགའ་ལ་ཡང་།  ཚེ་སྔ་ཕྱི་ལས་སོགས་སྒྲིབ་པ་མེད་པར་འཆར་བར་བཤད་དོ།  དེ་ཡང་ཀུན་གཞི་ལ་འཆར་བ་ཡིན་ནོ།  དེས་ན་ཡུལ་ལྔ་ནི་ཀུན་གཞི་ལ་འཆར་བ་ཡིན་པས།  སྟོང་གསལ་སྒྲིབ་གཡོགས་མེད་པའི་ཤེས་པ་ལ།  ཡུལ་ལྔ་ཝལ་ལེ་ཤར་བ་འདི།  ཤེས་རིག་གི་རྒྱལ་པོ་ཀུན་གཞི་ཡིན་པར་ཤེས་པར་བྱའོ།  ཐེ་ཚོམ་བསལ་བའི་ཞལ་ཤེས་རྫོགས་སོ༎  སརྦ་མངྒ་ལཾ༎  ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཀྱི་ཀློག་ཀླད་ནང་དཔར་རྩ་བསྒྲིགས༎  ༢༠༠༢  ༥  ༢༥ 
[621] ཚ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་བྱང་ཆུབ་སེམས་ཀྱི་གནད་དྲུག་ཅེས་བྱ་བའི་ལག་ལེན་བཞུགས་སོ༎[622]༄༅།  །ཀུན་ཏུ་བཟང་པོ་རང་རིག་གསལ་བར་སྟོན་ལ་ཕྱག་འཚལ་ལོ།  སྙན་རྒྱུད་སེམས་ཀྱི་མེ་ལོང་།  མཐར་ཐུག་དོན་གྱི་སྒྲོན་མེ།  མན་ངག་གནད་ཀྱི་བྱང་བུ་འདི་ལ་དོན་དྲུག་སྟེ།  གནས་པ་གཞིའི་སྒྲོན་མ་ངོ་བོ་ཅི་ལྟར་གནས་པ་ཀུན་གཞི་ངོས་འཛིན་གྱི་གནད།  ཙི་ཏ་ཤའི་སྒྲོན་མ་གཞི་གང་ན་གནས་པ་རང་རིག་ཁོང་ཤར་གྱི་གནད།  དཀར་འཇམ་རྩའི་སྒྲོན་མ་ལམ་གང་ལ་འབྱུང་བ་ཡེ་ཤེས་ཟང་ཐལ་གྱི་གནད།  རྒྱང་ཞགས་ཆུའི་སྒྲོན་མ་སྒོ་གང་ནས་ཤར་བ་རིག་པ་གཅེར་མཐོང་གི་གནད།  ཞིང་ཁམས་ངོ་སྤྲོད་ཀྱི་སྒྲོན་མ་ལམ་ཅི་ལྟར་ཉམས་སུ་བླང་པ་སྐུ་གསུམ་དམར་ཐག་བཅད་པའི་གནད།  [623]བར་དོ་དུས་ཀྱི་སྒྲོན་མ་འཁྲུལ་རྟོགས་ཀྱི་སོ་མཚམས་གང་ལ་ཐུག་པ།  འཁོར་འདས་གྱེས་ཚུལ་གྱི་གནད་དང་དྲུག་གོ།  དེ་ལ་མདོར་བསྡུས་ཀྱི་མན་ངག་གསུམ།  འཆར་ཚུལ་གྱི་སྒྲོན་མ་བཞི།  །དེ་ལ་མན་ངག་རྣམ་གསུམ་ནི།  མ་སེམས་ཀྱི་ངོ་བོ་སྐྱེ་མེད་སྟོང་སངས་ནམ་མཁའ་ལྟ་བུ་དང་།  བུ་རིག་པའི་ཡེ་ཤེས་སྒྲིབ་མེད་རང་གསལ་ཉི་མའི་སྙིང་པོ་ལྟ་བུ་གཉིས།  མ་བུ་དབྱེར་མེད་གསལ་སྟོང་གཉིས་མེད་ནམ་མཁའ་ལ་ཉི་མ་ཤར་བ་ལྟ་བུར་གནས་པ་ནི།  གཞི་ངོ་བོའི་གནས་ལུགས་ཡིན་ལ།  དེའི་རྩལ་ལས་སྒྲ་འོད་ཟེར་གསུམ་རང་སྣང་སྒྱུ་མ་ལྟ་བུར་ཤར་ཅིང་།  དེའི་གནས་[624]ལུགས་ཅི་ལྟ་བཞིན་རྟོགས་པས།  མྱ་ངན་ལས་འདས་པའི་ཡོན་ཏན་ཐམས་ཅད་ཤར་ལ།  དེ་ཅི་བཞིན་དུ་མ་རྟོགས་པས།  འཁོར་བའི་སྐྱོན་ཐམས་ཅད་རང་ལ་ཤར་བའོ།  དེ་དག་ནི་འགག་མེད་ཀྱི་འཆར་ཚུལ་ཡིན་ཏེ་སྐྱོན་ཡོན་ཐམས་ཅད་འབྱུང་བའི་གཞིར་གྱུར་པས།  གཞི་ཞེས་བྱ་སྟེ་གཞིའི་མན་ངག་གོ  །ལམ་གྱི་མན་ངག་ནི།  གཞི་གསལ་སྟོང་གཉིས་མེད་དེ།  རང་ལ་རང་ཆས་སུ་ཡེ་ནས་གནས་པ་དེ།  མན་ངག་ཟབ་མོས་ངོ་སྤྲད་པས་ངོ་ཤེས་པ་ནི་ལྟ་བ་མ་ནོར་བ་ཡིན་ཞིང་།  དེ་ལ་དྲན་པས་མ་ཡེངས་པར་གསལ་འདེབས་པ་ནི་སྒོམ་པ་ཡིན་ནོ།  ལྟ་སྒོམ་དེས་སྒྲ་འོད་ཟེར་གསུམ་འོད་[625]གསལ་གྱི་སྣང་བ་ལ་རྩལ་སྦྱངས་ཞིང་ཉམས་སུ་བླང་སྟེ།  ལྟ་སྟངས་དང་ཐབས་ལམ་ཟབ་མོས་སྒྲ་དང་འོད་གསལ་གྱི་སྣང་བ་འཕྲལ་དུ་འཆར་བར་ནུས་པས།  དེ་གོམས་ཤིང་རྩལ་སྦྱངས་པས་ལམ་རྟགས་མ་ནོར་བ།  འོད་གསལ་གྱི་འཆར་ཚུལ་དུ་མ་དང་།  སྐུ་དང་གཞལ་ཡས་དང་ཞིང་ཁམས་ཀྱི་སྣང་བ་དུ་མ་འཆར་བར་འགྱུར་རོ།  དེ་ཡང་སྒྲ་རིག་པའི་རང་སྒྲ་བྲག་ཆ་ལྟ་བུ་དང་།  འོད་རིག་པའི་རང་འོད་འཇའ་ཚོན་ལྟ་བུ་དང་།  ཟེར་རིག་པའི་རང་ཟེར་གཟུགས་བརྙན་ལྟ་བུ་དང་།  སྐུ་རིག་པའི་རང་གཟུགས་ཆུ་ཟླ་ལྟ་བུར་ཤེས་པས།  འཁྲུལ་བའི་ཕུ་ཐག་ཆོད།  སྣང་བའི་རྫུན་ཕུགས་[626]སྟོངས།  འཁོར་འདས་ཀྱི་གཞི་རྩ་ཆོད།  ཀུན་གཞི་སྒྲིབ་གཡོགས་མེད།  རིག་པ་གཅེར་བུར་ཤར་བ་ནི་ལམ་གྱི་མན་ངག་གོ  །འབྲས་བུའི་མན་ངག་ནི།  ཀུན་གཞི་དང་རིག་པ་གསལ་སྟོང་གཉིས་མེད་ཀ་དག་ཆེན་པོ་བོན་སྐུའི་རང་བཞིན་དུ་གནས་ལ།  དེ་ལ་སྒྲ་འོད་ཟེར་གསུམ་ཡེ་ཤེས་ལྔའི་རང་བཞིན་དུ་ལྷུན་གྱིས་གྲུབ་པ་ནི་ལོངས་སྤྱོད་རྫོགས་པའི་སྐུ་ཡིན་ཞིང་།  དེ་དག་རྟོགས་མ་རྟོགས་ཀྱི་ཁྱད་པར་ལས།  ཚོགས་དྲུག་གི་ཡུལ་དུ་འཁོར་འདས་སྣང་གྲགས་དུ་མ་ཤར་བ་ནི།  སྤྲུལ་པའི་སྐུ་ཡིན་ནོ།  དེ་ལྟར་སྐུ་གསུམ་རང་ལ་རང་ཆས་སུ་གྲུབ་པ་དེ།  ལམ་གྱིས་ཉམས་སུ་བླངས་ཞིང་གོམས་པར་བྱས་པས།  འཁོར་བ་དོང་ནས་སྤྲུགས།  འཁྲུལ་བ་རང་སར་སངས་ཏེ།  ཀུན་གཞི་ནམ་མཁའ་ལྟ་བུ་ཕྱོགས་རིས་མེད་པའི་དབྱིངས་སུ།  རིག་པའི་ཡེ་ཤེས་ཉི་མ་ལྟ་བུ་ཁྱབ་བདལ་དུ་ཤར་ཏེ།  སྐུ་གསུམ་གྱི་ཆོ་འཕྲུལ་ཉི་ཟེར་ལྟ་བུ་ཟད་པ་མེད་པར་ཤར་ནས།  འགྲོ་དོན་རྒྱ་ལག་ཕྱད་པར་འགྱུར་རོ།  དེའང་དབང་པོའི་སྟོབས་ཀྱིས་གྲོལ་བའི་དུས་གསུམ་སྟེ།  དབང་པོ་རབ་ཕྱི་དབུགས་ཆད་ནས་ནང་དབུགས་མ་ཆད་པའི་དུས་དེར་གྲོལ་ལ།  དབང་པོ་འབྲིང་ནི་བོན་ཉིད་འོད་གསལ་གྱི་བར་དོ་ལ་སྒྲ་འོད་ཟེར་གསུམ་གྱི་སྣང་བ་ཤར་བའི་ཚེ་གྲོལ་ཞིང་།  [627]དབང་པོ་ཐ་མ་ནི་གནས་བཟང་རྒྱུད་ནས་སྐྱེ་བ་གཅིག་གིས་གྲོལ་བར་འགྱུར་རོ།  གཞི་ལམ་འབྲས་བུའི་མན་ངག་རྫོགས་སོ།  ༈  འཆར་ཚུལ་གྱི་སྒྲོན་མ་བཞི་ནི།  གཞི་གསལ་སྟོང་གཉིས་མེད་ཀྱི་རྩལ་དུ།  སྒྲ་འོད་ཟེར་གསུམ་གྱི་སྣང་བ་འགག་མེད་དུ་འཆར་ཞིང་།  དེ་རྟོགས་པའི་ཉམས་ལ་ཡང་འཆར་བས་དེ་ལ་བཞི་སྟེ།  གཞི་ལ་ལྷུན་གྱིས་གྲུབ་པའི་སྒྲ་འོད་ཟེར་གསུམ།  འཕྲལ་དུ་རྐྱེན་གྱིས་འཆར་བའི་སྒྲ་འོད་ཟེར་གསུམ།  ལམ་རྟགས་ཉམས་ལ་འཆར་བའི་སྒྲ་འོད་ཟེར་གསུམ།  བར་དོར་དུས་ཀྱིས་འཆར་བའི་སྒྲ་འོད་ཟེར་གསུམ་མོ།  གཞི་ལ་ལྷུན་གྱིས་གྲུབ་པ་ནི།  གཞི་རང་རིག་པའི་ཡེ་ཤེས་ལས།  སྒྲ་འོད་ཟེར་གསུམ་ལྷུན་གྲུབ་ཏུ་ཤར་ཏེ།  དེ་ཡང་གསལ་བའི་མཁའ་ལ་འོད་དུ་གསལ།  སྟོང་པའི་ཀློང་ནས་སྒྲ་རུ་གྲག  །གཉིས་མེད་ངང་ནས་ཟེར་དུ་འཕྲོ་བའོ།  གནས་ནི་ཙི་ཏ་མཆོང་གུར་སྨུག་པོ་ཤེལ་གྱི་ཁ་བད་ཅན་ན་གནས།  ལམ་དཀར་འཇམ་རྩའི་སྒྲོན་མ་ལ་ཤར།  སྒོ་དབང་པོའི་སྒོ་ལ་དོད་པའོ།  དེ་ནི་གཞི་ལ་སུས་ཀྱང་མ་བྱས་པར།  སྒྲ་འོད་ཟེར་གསུམ་རྩལ་དུ་ཤར་བས།  རང་བཞིན་འོད་གསལ་ཞེས་བྱ་སྟེ།  གཞིའི་འཆར་ཚུལ་དུ་རྟོགས་པར་བྱའོ།  འཕྲལ་དུ་རྐྱེན་གྱིས་འཆར་བ་ནི།  མན་ངག་དང་[628]ཐབས་ཀྱི་གནད་ལ་བརྟེན་ནས་སྒྲ་འོད་ཟེར་གསུམ་གཞི་ལ་རང་བཞིན་དུ་གྲུབ་པ་དེ་མངོན་དུ་འཆར་ཏེ།  དེ་ལ་བརྟེན་ནས་འོད་རང་འོད།  ཟེར་རང་ཟེར།  སྒྲ་རང་སྒྲར་ངོ་སྤྲད་པར་བྱའོ།  ལམ་རྟགས་ཉམས་ལ་འཆར་བ་ནི།  རིག་པ་དྭངས་སྙིགས་ཕྱེད་པའི་དུས་སུ།  དྭངས་མའི་ཤེས་པ་ལ།  སྒྲ་འོད་ཟེར་གསུམ་གྱི་སྣང་བ་དུ་མ་ཉམས་རྟགས་སུ་འཆར་ཏེ།  འབྱུང་བའི་རླུང་ལས་སུ་རུང་ཞིང་ཟིན་པས།  ས་རྟགས་སུ་དུ་བ་ལྟ་བུ་དང་།  མེ་རྟགས་སུ་གློག་གམ་སྲིན་བུ་མེ་ཁྱེར་ལྟ་བུ་དང་།  རླུང་རྟགས་སུ་སྨིག་སྒྱུ་ལྟ་བུ་དང་།  ཆུ་རྟགས་སུ་ཟླ་བ་ཤར་བ་ལྟ་བུ་དང་།  ནམ་མཁའི་རྟགས་སྤྲིན་མེད་ཀྱི་ནམ་མཁའ་ལྟ་བུ་འབྱུང་ངོ་།  གཞན་ཡང་གཞའ་རིས་དང་།  ཤིང་ལོ་དང་མེ་ཏོག་དང་།  སེམས་ཅན་གྱི་གཟུགས་མ་ངེས་པ་དུ་མ་དང་།  ཐིག་ལེ་དང་འོད་ཀྱི་གུར་ཁང་དང་།  བདེ་བར་གཤེགས་པའི་སྐུ།  སྤྲུལ་སྐུ་རབ་ཏུ་བྱུང་བའི་ཆ་ལུགས་དང་།  ལོངས་སྐུ་རིགས་ལྔའི་ཆ་ལུགས་ལས་སོགས་བསམ་གྱིས་མི་ཁྱབ་པའི་སྣང་བ་དང་།  དཀྱིལ་འཁོར་དང་ཞིང་ཁམས་དུ་མ་མཐོང་བ་དང་།  ནུབ་མོ་མུན་པས་མི་སྒྲིབ་པ་དང་།  འོད་གསལ་གྱིས་འོད་གང་ཡང་ཟིལ་གྱིས་ནོན་པ་དང་།  ཉིན་མཚན་ཁྱད་མེད་པ་དང་།  ཉེ་རིང་ཁྱད་མེད་པར་མཐོང་[629]བ་དང་།  ཕ་རོལ་གྱི་སེམས་ཤེས་པ་ལས་སོགས་དུ་མར་འབྱུང་སྟེ།  མདོར་ན་འཁོར་འདས་ཐམས་ཅད་འོད་གསལ་དུ་འཆར་བར་འགྱུར་རོ།  དེ་ལྟར་འཆར་ཡང་དངོས་པོ་དང་མཆོག་ཏུ་ལྟ་བའི་གོལ་ས་བཅད་ལ།  སེམས་ཀྱི་རྩལ་དུ་ཤེས་པར་བྱ་སྟེ།  མཐར་མ་ཐུག་གི་བར་དུ་གོམས་ཤིང་འདྲིས་པར་བྱའོ།  བར་དོར་དུས་ཀྱི་འབྱུང་བ་ནི།  བེམ་རིག་གཉིས་པོ་བྲལ་བའི་ཚེ།  ཕྱི་མེ་ཆུ་ས་རླུང་གི་སྣང་བ་འགགས་ནས།  ནང་དུ་སྒྲ་འོད་ཟེར་གསུམ་གྱི་སྣང་བ་འཆར་ཏེ།  འཁྲུལ་སྣང་འགགས་ནས་ཞག་ལྔའི་བར་དུ་འོད་ལྔའི་སྣང་བ་འཆར་རོ།  དེ་ཡང་རྩ་བའི་འོད་ལྔ་ཞེས་བྱ་བ།  སྟོང་ཉིད་ཡེ་ཤེས་ཀྱི་འོད་དཀར་པོ།  མེ་ལོང་སེར་པོ།  མཉམ་ཉིད་ལྗང་ཁུ།  སོ་སོ་དམར་པོ།  བྱ་བ་སྔོན་པོ།  དོན་ཡེ་ཤེས་ཀྱི་རྟགས་འོད་ལྔར་གསལ་བའོ།  སྙིང་པོའི་འོད་ལྔ་ཞེས་བྱ་བ།  འོད་ལྔ་ལས་རིགས་ལྔར་གསལ་ཏེ།  དཀར་པོ་ལས་གཤེན་ལྷ།  སེར་པོ་ལས་གསས་རྗེ།  ལྗང་ཁུ་ལས་གར་གསས།  དམར་པོ་ལས་གནམ་གསས།  སྔོན་པོ་ལས་རྒོད་གསས།  མཆེད་པའི་འོད་ལྔ་ཞེས་བྱ་བ།  འོད་དེ་རེ་རེ་ལའང་ལྔར་མཆེད་པའོ།  འབར་བའི་འོད་ལྔ་ཞེས་བྱ་བ།  ཁ་དོག་དང་གཟུགས་ལ་ངེས་པ་མེད་པར་འཆར་བའོ།  འཕྲོ་བའི་འོད་ལྔ་[630]ཞེས་བྱ་བ།  ཁ་དོག་ལྔ་ལས་བྱས་པའི་གཟུགས་བརྙན་སྣ་ཚོགས་འབྱུང་བའོ།  དེ་ཡང་འོད་ལྔ་མཐའ་དབུས་མེད་པར་འཆར་ཏེ།  མཁའ་ལ་གཞའ་ཚོན་ཤར་བ་བཞིན་ནོ།  ཟེར་ནི་ཆོ་འཕྲུལ་ངེས་མེད་དུ་འཆར་ཏེ།  ཟ་འོག་སྣམ་བུ་ཁ་ཕྱེ་བ་བཞིན་ནོ།  འབར་བ་དང་འཕྲོ་བའི་འོད་ལྔ་ཡང་ཟེར་གྱི་སྣང་བ་ཡིན་ནོ།  སྒྲ་ནི་གྲག་ཅིང་རྩུབ་པ།  སྙན་ཞིང་ལྡིར་བ།  རང་འབྱུང་རྒྱུན་ཆད་མེད་པ་འབྲུག་སྒྲའི་ཚུལ་ལོ།  སྒྲ་འོད་ཟེར་གསུམ་ལ་གཞན་སྣང་བདེན་པར་བཟུང་སྟེ།  འཇིགས་ཤིང་སྐྲག་པའམ་ཆགས་ན་བར་དོར་མི་ཆོད་པས།  རང་སྣང་སྒྱུ་མར་ཤེས་པར་བྱའོ།  འཆར་ཚུལ་གྱི་སྒྲོན་མ་རྫོགས་སོ༎  ༈  །ཀུན་ཏུ་བཟང་པོ་རང་རིག་སྒྲིབ་པ་མེད་ལ་ཕྱག་འཚལ་ལོ།  སྐལ་ལྡན་མ་ནོར་ལམ་ལ་འཁྲིད་པའི་ཕྱིར།  ལག་ལེན་གྱི་གནད་དྲུག་བསྟན་པར་བྱའོ།  ཀུན་གཞི་ངོས་བཟུང་པ་ལ་གཉིས་ཏེ།  རིག་པའི་དྭངས་སྙིགས་ཕྱེ་ལ་གནས་ལུགས་ལ་ངོ་སྤྲད་པ་དང་།  འཁྲུལ་རྐྱེན་ངོས་བཟུང་ལ་འཁྲུལ་བའི་ཕུ་ཐག་བཅད་པའོ།  དང་པོ་ལ་གཉིས།  རིག་པའི་དྭངས་སྙིགས་དབྱེ་བ་དང་།  གནས་ལུགས་ལ་ངོ་སྤྲད་པའོ།  དང་པོ་ནི་སྐྱེ་ཤིས་གཏིང་ནས་འཇིགས་པ།  འཇིག་རྟེན་བྱ་བ་བཏང་བ།  བླ་མ་གཙུག་ཏུ་ཁུར་བ།  སྐལ་པ་དང་ལྡན་པའི་གང་ཟག་དག་[631]གིས།  དབེན་ཞིང་ཉམས་དགའ་བའི་རི་ཁྲོད་ཀྱི་དགོན་པར་ཉམས་སུ་བླངས་ཏེ།  དེ་ཡང་སྔོན་དུ་འགྲོ་བའི་ཡན་ལག་སྐྱབས་སུ་འགྲོ་བ་དང་སེམས་བསྐྱེད་པ་དང་།  མི་རྟག་པ་སྒོམ་པ་དང་།  མཎྜལ་གྱི་ཆོ་ག་ལས་སོགས་སྔོན་དུ་འགྲོ་བར་བྱའོ།  དེ་ནས་གདན་བདེ་བ་ལ་འདུག་སྟེ།  ལུས་ཀྱི་གནད་རང་བཞིན་ཆ་ལུགས་ཀྱི་ཕྱག་རྒྱ་ལྔ་དང་ལྡན་པར་བྱ།  ངག་གི་གནད་རླུང་གི་རྟ་བཟུང་སྟེ།  འཇམ་རླུང་བཟུང་ལ།  སྟེང་རླུང་གནན་འོག་རླུང་བསྡམ་མོ།  ལྟ་སྟངས་ཀྱི་གནད་སྒྲོན་མའི་སྒོ་རང་སར་བཞག་སྟེ།  མིག་འབྲས་མི་བསྒུལ།  བར་སྣང་ལ་ཧྲིག་གེར་བཞག་གོ  །སེམས་ཀྱི་གནད་ནི་ཤེས་པ་ཕྱི་ཡུལ་ལ་མི་དཔྱད།  ནང་རིག་པ་ལ་མི་བརྟག  སྔ་ཕྱི་མི་འབྲེང་སྟེ།  འདས་པའི་རྗེས་མི་བཅད།  མ་འོངས་པའི་སྡུན་མི་བསུ།  ད་ལྟ་བ་གང་ལའང་འཛིན་པ་མེད་པར་ནམ་མཁའི་ངང་ལ་བཞག་གོ  །དེ་ལྟར་བཞག་པས་ཞག་གྲངས་ཅི་རིགས་པ་ནས།  དང་པོ་སེམས་ཟིན་པའི་རྟགས་དབང་པོ་ལ་འཆར།  དེ་ནས་རིག་པ་དྭངས་སྙིགས་ཕྱེད་པའི་ཚད།  སྙིགས་མ་ཀློང་དུ་ཐིམ་ནས་དྭངས་མ་འོད་དུ་གསལ།  བློའི་གཡང་ལུགས་བུད་ནས་རིག་པ་གཅེར་བུར་ཤར།  རྟོག་པའི་སྤྲིན་ཚོགས་སངས་ནས་ཡེ་ཤེས་སྒྲིབ་གཡོགས་མེད།  [632]ཅེས་བཤད་པ་དང་སྒྲ་འོད་ཟེར་གསུམ་གྱི་སྣང་བ་ཡང་དུ་མར་འབྱུང་བར་འགྱུར་རོ།  གཉིས་པ་ངོ་སྤྲད་པ་ལ།  དེ་ལྟར་རིག་པ་དྭངས་སྙིགས་ཕྱེད་དེ།  དྭངས་མའི་ཤེས་པ་གསལ་སྟོང་གཉིས་མེད་མཁའ་ལ་ཉི་མ་ཤར་བ་ལྟ་བུ་དེ་ལ་ངོ་སྤྲད།  གཞི་སྟོང་སངས་ནམ་མཁའ་དག་པ་ལྟ་བུ་དེ།  མ་ཀུན་གཞི་སྐྱེ་མེད་ཀྱི་དབྱིངས་སུ་ངོ་སྤྲད།  རིག་པ་སྒྲིབ་མེད་རང་གསལ་ཉི་མའི་སྙིང་པོ་ལྟ་བུ་དེ།  བུ་རིག་པ་འགག་མེད་རང་རིག་ཡེ་ཤེས་སུ་ངོ་སྤྲད།  གསལ་བ་ཉིད་ལ་ངོ་བོ་སྟོང་།  སྟོང་པ་ཉིད་སྒྲིབ་མེད་དུ་གསལ་ཏེ།  མ་བུ་དབྱེར་མེད་ནམ་མཁའ་ལ་ཉི་མ་ཤར་བ་ལྟ་བུ་དེ།  གསལ་སྟོང་གཉིས་མེད་བོན་སྐུར་ངོ་སྤྲད།  དེའི་ངང་ནས་འཁྲུལ་རྟོག་ཉོན་མོངས་བསམ་དྲན་སྣ་ཚོགས་ཤར་བ་ཐམས་ཅད།  ནམ་མཁའ་ལ་སྤྲིན་བྱུང་བ་ལྟར་གཞི་མེད་རྩལ་བྲལ་རང་བྱུང་རང་ཞིང་ངོ་སྤྲད།  གཞན་ཡང་གཞུང་དང་གཟེར་བུ་ལས་བཤད་པ་ལྟར།  སྐུ་གསུམ་དང་མཁའ་ཀློང་དབྱིངས་གསུམ་དང་།  དཔེ་དོན་རྟགས་གསུམ་ལས་སོགས་ཀྱི་ངོ་སྤྲོད་ཀྱང་བྱའོ།  དེ་ལྟར་ངོ་སྤྲད་པའི་རིག་པ་གསལ་སྟོང་ནམ་མཁའ་འདྲ་བའི་གདེང་དང་ལྡན་ཏེ།  དྲན་པ་ཡང་དང་ཡང་དུ་གསལ་བར་བྱས་ལ་ཉམས་སུ་བླང་སྟེ།  སྡམ་པ་གསུམ་གྱིས་གཡེང་པའི་ལས་སྤང་།  གློད་པ་[633]གསུམ་གྱིས་བློ་རྣལ་དུ་དབབ།  བཞག་ཐབས་གསུམ་གྱི་རིག་པས་ས་བཟུང་།  མི་འབྲེང་བ་གསུམ་གྱིས་བག་ཆགས་རྒྱུན་བཅད།  ཐག་པ་གསུམ་གྱིས་གོམས་པའི་ངང་བསྲིང་།  སྦ་ཐབས་གསུམ་གྱིས་དོན་མ་ཉམས་པར་བཙའ།  ཤར་བ་གསུམ་གྱིས་རིག་པའི་རྩལ་སྦྱངས།  གྲོལ་བ་གསུམ་གྱིས་གཉིས་མེད་དུ་ལ་དོར།  མི་སྒྲིབ་པ་གསུམ་གྱིས་འབྲས་བུའི་ཚད་བཟུང་།  ཞེས་བཤད་པ་བཞིན་ཉམས་སུ་བླང་བར་བྱའོ།  །གཉིས་པ་འཁྲུལ་རྐྱེན་ངོས་བཟུང་འཁྲུལ་པའི་ཕུགས་བཅད་པ་ལ་གཉིས།  དང་པོ་འཁྲུལ་རྐྱེན་ངོས་བཟུང་བ་ནི།  འཁྲུལ་གཞི་ཀུན་གཞི་དང་རིག་པ།  འཁྲུལ་རྐྱེན་སྒྲ་འོད་ཟེར་གསུམ།  འཁྲུལ་རྒྱུ་དྲན་རིག་གི་ཤེས་པའོ།  དེ་ཡང་སྣང་བའི་ཡུལ།  སྒྲ་འོད་ཟེར་གསུམ་དུ་ཤར་བའི་ཚེ།  རིག་པའི་རྩལ་དུ་མ་ཤེས།  ཕ་རོལ་ན་སྣང་བ་རང་རྒྱུད་པར་མཐོང་བས་འཁྲུལ་ཏེ།  དཔེར་ན་རང་གཟུགས་ཆུ་ནང་དུ་ཤར་བ་ལ།  རང་གཟུགས་སུ་མ་ཤེས་པས།  གཞན་གཟུགས་སུ་ཤར་བ་བཞིན་ནོ།  གཞན་སྣང་བདེན་པར་མཐོང་བས་རིག་པ་གཅེར་བུ་ལ་རྣམ་རྟོག་བློས་གོས་སྐོན་ཏེ།  དཔེར་ན་ཉི་མ་སྤྲིན་གྱིས་བསྒྲིབས་པ་བཞིན་ནོ།  དེ་ལྟར་རང་རིག་ཉི་མ་ལྟ་བུ་ངོ་མ་ཤེས་པས།  མ་རིག་མུན་པའི་སྨག་དང་འདྲ་བས་འཐིབས་[634]པས།  ཀུན་གཞི་ནམ་མཁའ་དང་འདྲ་བའི་དོན་ལ་སྒྲིབ་སྟེ།  དཔེར་ན་ཉི་མ་ནུབ་པས་ནམ་མཁའ་སྨག་གིས་བསྒྲིབས་པ་ལྟ་བུའོ།  དེ་ནི་ལྷན་སྐྱེས་མ་རིག་ཡིན་ལ།  དེ་དང་ཀུན་བརྟགས་ཀྱི་མ་རིག་པ་གཉིས་ལ།  འཁྲུལ་པའི་སྣང་བ་ཐམས་ཅད་འབྱུང་བའོ།  དེ་ལྟར་སྒྲ་འོད་ཟེར་གསུམ་རང་སྣང་སྒྱུ་མ་ལྟ་བུ་ལ།  གཞན་སྣང་བདེན་པར་བཟུང་བས་འཁྲུལ་པས་ན།  འཁྲུལ་རྐྱེན་ནོ།  གཉིས་པ་འཁྲུལ་པའི་ཕུགས་བཅད་པ་ནི།  འཁྲུལ་གཞི་ཀུན་གཞི་ལ་བལྟས་པས།  སྟོང་སངས་ནམ་མཁའ་ལྟ་བུར་གནས་ལ།  རིག་པ་ལ་བལྟས་པས་གསལ་སྟོང་བར་སྣང་ལྟ་བུར་གནས་པས་འཁྲུལ་པའི་གཞི་མ་གྲུབ་ལ།  འཁྲུལ་རྐྱེན་སྒྲ་འོད་ཟེར་གསུམ་མན་ངག་གི་གནད་ལ་བརྟེན་ནས་ཤར་བ་ལ་བལྟས་པས།  རང་སྣང་སྒྱུ་མར་མཐོང་བས་འཁྲུལ་པའི་སྐྱོན་མ་གྲུབ་ཅིང་།  འཁྲུལ་རྒྱུ་དྲན་རིག་གི་ཤེས་པ་ཡང་།  གཞི་མེད་རྩ་བྲལ་འགྱུ་བ་རང་སྟོང་བར་སྣང་གི་སེར་བུ་ལྟར་གནས་པས།  འཁྲུལ་པའི་རྒྱུ་མ་གྲུབ་ལ།  འཁྲུལ་གཞི་རྒྱུ་རྐྱེན་དང་བཅས་པ་ཐམས་ཅད་མ་གྲུབ་སྟེ་ངོ་བོ་དང་བྲལ་ལོ།  དེ་ལྟར་མ་གྲུབ་པས་འཁྲུལ་པ་ཡང་གདོད་ནས་མ་གྲུབ་སྟེ།  རྨི་ལམ་གྱི་བུ་ཤི་བ་ལྟར་གྱུར་པས་འཁྲུལ་པའི་ཕུགས་ཆོད་པའོ།  རང་རིག་ཁོང་ཤར་གྱི་ལག་ལེན་ནི།  [635]སྒྲིབ་མ་མྱོང་བའི་ཀུན་གཞི།  འཁྲུལ་མ་མྱོང་བའི་རིག་པ།  གདོད་ནས་གནས་པའི་སྙིང་པོ་དེ།  ད་ལྟ་གཞི་གང་ན་གནས་ན།  མཁའ་གསལ་ནམ་མཁའི་མཐོང་རུམ།  མཆོང་གུར་སྨུག་པོ་ཤེལ་གྱི་ཁ་བད་ཅན།  སྣང་གསལ་འོད་ཀྱི་གུར་ཁང་ན་བཞུགས་སོ།  ཤེ་ཐུན་རྩ་འཛིན་ཞེས་བྱ་བ།  ཕྱི་རིན་ཆེན་ཟུར་བརྒྱད་ལ།  ནང་པདྨ་འདབ་བརྒྱད་དུ་གནས་སོ།  དེའི་དབུས་ན་འོད་ལྔ་འཇའ་ཚོན་གྱི་གུར་ཕུབ་པ་ལྟ་བུར་གནས་པའི་ཀློང་ན།  ཀུན་གཞི་དང་རིག་པ་ནི་གང་དང་མ་འདྲེས་དྲི་མེད་ཀ་དག་ཆེན་པོར་གནས་སོ།  །དེ་ནི་གསལ་བའི་ཡེ་ཤེས་ཚོན་གང་ཞེས་བྱ་སྟེ།  བུམ་པ་ནང་གི་མར་མེ་ལྟར་གནས་ལ།  སྒྲ་འོད་ཟེར་གསུམ་མར་མེའི་འོད་ཟེར་ལྟར་གནས་སོ།  དེ་ལྟར་རིག་པའི་རྒྱལ་པོ་ཁོང་ནས་ཤར་ཀྱང་།  དཔེར་ན་མཛོད་སྒོ་མེད་ན་མཛོད་ཕུགས་མི་མཐོང་བ་ལྟར།  སེམས་ལ་ལྟ་མ་ཤེས་ན་རང་རིག་མི་གསལ་བས།  སྒྲོན་མེའི་སྒོ་རང་སར་གློད་ལ།  རིག་པའི་ངོ་བོ་ལ་གཅེར་གྱི་བལྟས་པས།  རིག་པ་རང་གསལ་འཛིན་མེད་དུ་མངོན་སུམ་དུ་རྟོགས་པར་འགྱུར་རོ།  །ཡེ་ཤེས་ཟང་ཐལ་གྱི་ལག་ལེན་ན།  ཀུན་གཞི་དང་རིག་པ་གདོད་ནས་གནས་པའི་སྙིང་པོ་དེ།  གནས་ཙི་ཏའི་དཀྱིལ་ན་གནས་ལ།  ལམ་རྩའི་[636]ལམ་ལ་རང་འབྱུང་དུ་ཤར་བ་ཡིན་པས།  རྩ་ཁྱད་པར་དུ་མ་ལས།  རིག་པའི་རྩལ་སྣང་མི་འདྲ་བ་དུ་མ་ཤར་རོ།  དེ་ཡང་རྩའི་གཙོ་བོ་གསུམ་འཁོར་ལོ་དྲུག  སྡོང་པོ་དང་ཡལ་ག་ལྔ།  ཡན་ལག་སུམ་བརྒྱ་དྲུག་བཅུ།  ཉིང་ལག་ཉིས་ཁྲི་གཅིག་སྟོང་།  ལོ་འདབ་བརྒྱད་ཁྲི་བཞི་སྟོང་དུ་གྱེས་ནས།  ཤེས་པའི་རྩལ་སྣ་ཚོགས་སུ་ཤར་རོ།  དེ་ལྟར་ཤར་བས།  ཐ་མལ་པ་ལ་འཁྲུལ་རྟོག་གི་རྩལ་དང་།  ལམ་པ་ལ་ཉམས་རྟོགས་ཀྱི་རྩལ་དང་།  སངས་རྒྱས་ལ་ཡེ་ཤེས་ཀྱི་རྩལ་ཕྱོགས་མེད་དུ་འཆར་བའོ།  དེ་ལྟར་རྩ་མང་ཡང་རྩའི་སྒྲོན་མ་ནི་དབུ་མ་ཡིན་ཏེ།  རིག་པ་གསལ་སྟོང་གཉིས་མེད་སྤྲིན་བྲལ་གྱི་ནམ་མཁའ་ལ་ཉི་མ་ཤར་བ་ལྟར།  ཡེ་ཤེས་ཟང་ཐལ་ཆེན་པོ་ཤར་བའོ།  དེ་ཡང་དབུ་མའི་ནང་དུ།  རླུང་སེམས་ཐིག་ལེ་ཟིན་ན།  ཉམས་དང་རྟོགས་པའི་རྩལ་དུ་མ་དང་།  འོད་གསལ་གྱི་སྣང་བ་དུ་མ་འབྱུང་བས།  ཉམས་སུ་བླང་ཚུལ་ནི།  ལུས་ཀྱི་སྐྱིལ་ཀྲུང་བཅས་ལ།  རྒྱ་མཚོ་རི་རབ་ལ་བཅར།  ལྕེ་ཡར་རྐན་ལ་སྦྱར།  མིག་གྱེན་ལ་ཟློག  འཇམ་རླུང་རང་འབབས་སུ་གནན་པས།  རྩ་གཡས་གཡོན་གཉིས་ནས།  རླུང་རྒྱུ་མ་ཕུས་བཏབ་པ་ལྟར་མར་སོང་བས།  དབུ་མའི་ལམ་དུ་ཚུད་དེ།  རླུང་སེམས་ཐིག་ལེར་འདྲེས་པའི་ངོ་བོ་འོད་ཀྱི་[637]རྣམ་པ་གྱེན་ལ་སོང་སྟེ།  ཚངས་བུག་ནས་ཐོན་ནས་ནམ་མཁའ་ལ་ཐིམ་པར་བསམ་ལ།  རིག་པ་ནམ་མཁའ་ལ་གཏད་དོ།  དེ་ལྟར་ཡང་ཡང་སྒོམ་པས།  རིག་པ་དྭངས་སྙིགས་ཕྱེད་དེ།  རིག་པའི་རྒྱལ་པོ་གཅེར་བུར་ཤར།  རྣམ་རྟོག་བློ་ཡི་གཡུང་ལུགས་བུད།  རང་འབྱུང་ཡེ་ཤེས་བདག་ཞལ་མཐོང་།  མ་རིག་འཁྲུལ་བའི་མུན་པ་སངས།  ཁམས་གསུམ་ས་དགུ་དོང་ནས་སྤྲུགས།  ལས་སོགས་བཤད་པའི་ཡོན་ཏན་དུ་མ་འབྱུང་བར་འགྱུར་རོ།  རིག་པ་གཅེར་མཐོང་གི་ལག་ལེན་ལ་གཉིས་ཏེ།  ངོ་བོ་གཅེར་མཐོང་དུ་ངོ་སྤྲད་པ་དང་།  འོད་གསལ་གཅེར་མཐོང་དུ་ངོ་སྤྲད་པའོ།  དང་པོ་ངོ་བོ་གཅེར་མཐོང་དུ་ངོ་སྤྲད་པ་ནི།  རིག་པ་ཀ་དག་དྲི་མེད་དང་།  རྩལ་འོད་ཟེར་ཡེ་ཤེས་ལྔར་གནས་པ་གཉིས།  གཞི་ཙི་ཏའི་དབུས་ན་གནས།  ལམ་རྩ་ལ་ཕྱུང་ནས།  སྒོ་ཆུའི་སྒྲོན་མ་ལ་ཤར་བས།  རིག་པ་དྭངས་སྙིགས་ཕྱེད་པའི་དུས་སུ།  ཤེས་པ་དང་སྒྲོན་མེའི་སྒོ་རང་སར་གློད་ནས།  རིག་པ་ལ་བལྟས་པས།  ཀུན་གཞི་སྟོང་གསལ་ནམ་མཁའ་བཞིན་དུ་ཕྱི་ནང་མེད་པར།  ཡེ་ཤེས་སྤྱི་བླུགས་སུ་གཅེར་གྱིས་མཐོང་ལ།  རིག་པ་སྒྲིབ་མེད་དུ་རང་གསལ་ཉི་མའི་སྙིང་པོ་བཞིན་དུ་སྐྱེ་མེད་དུ་གཅེར་གྱིས་མཐོང་བར་འགྱུར་[638]རོ།  གཉིས་པ་འིད་གསལ་ལ་ངོ་སྤྲད་པ་ནི།  རླུང་ཅུང་ཟད་ཅིང་བཟུང་སྟེ་མི་སྐྱོད་པ་གཉིས་ཀྱིས་འབྲི་གུ་ཏ་སྒྲོན་མའི་སྒོ་གནན་ལ།  རླུང་འཛིན་དང་པོ་དགང་བའི་དུས་སུ།  །འོད་དང་ཟེར་སྣ་ཚོགས་འཆར་བས།  རང་ཟེར་དུ་ངོ་སྤྲད།  དབུགས་ཐང་གཞིལ་བའི་དུས་སུ་མི་སྤྱོད་པ་ཀློད་པས།  འོད་ལྔ་གཞའ་ཚོན་དུ་འཆར་བས།  རང་འོད་དུ་ངོ་སྤྲད།  ཐ་མ་རླུང་འཕངས་པའི་དུས་སུ།  སྒོ་མི་དགག་པར་སྔར་གྱི་ངང་ལ་བལྟས་པས།  འོད་ཟེར་གྱི་མཚན་མ་རང་སར་གྲོལ་བས།  རིག་པའི་རང་རྩལ་དུ་ངོ་སྤྲད་པར་བྱའོ།།  ༈  །ལམ་ཅི་ལྟར་ཉམས་སུ་བླངས་པ་སྐུ་གསུམ་དམར་ཐག་བཅད་པའི་ལག་ལེན་ལ་གཉིས།  སྐུ་གསུམ་ངོ་སྤྲད་པ་དང་དམར་ཐག་བཅད་པ་གཉིས་སོ།  །དང་པོ་ངོ་སྤྲད་པ་ནི།  གནས་གསུམ་ན་སྐུ་གསུམ་རང་ལ་གདོད་ནས་རང་ཆས་སུ་ཡོད་པར་ངོ་སྤྲད་དོ།  གཉིས་པ་དམར་ཐག་བཅད་པ་ལ་གཉིས།  ངོ་བོ་ཉིད་ཀྱི་རིག་པ་ལ་ངོ་སྤྲད་ལ་བོན་སྐུ་ལ་དམར་ཐག་བཅད་པ་དང་།  ལྷག་མཐོང་གི་རིག་པ་ལ་ངོ་སྤྲད་ལ་གཟུགས་སྐུ་ལ་དམར་ཐག་བཅད་པའོ།  །དང་པོ་ངོ་བོ་ཉིད་ཀྱི་རིག་པ་ལ་ངོ་སྤྲད་པ་ནི།  སྒྲོན་མ་གསུམ་གྱིས་ངོ་སྤྲད་དེ།  གནས་པ་གཞིའི་སྒྲོན་མས་གཞི་ངོས་བཟུང་།  མཚོན་བྱེད་དཔེའི་སྒྲོན་མས་དཔེས་དོན་མཚོན།  [639]ཡེ་ཤེས་རྟགས་ཀྱི་སྒྲོན་མས་རྟགས་ཐོག་ཏུ་ངོ་སྤྲད་དོ།  གཉིས་པ་ལྷག་མཐོང་གི་རིག་པ་ལ་ངོ་སྤྲད་ལ།  གཟུགས་སྐུ་ལ་དམར་ཐག་བཅད་པ་ལ་གཉིས།  ངོ་སྤྲད་པ་དང་དམར་ཐག་བཅད་པ་གཉིས་སོ།  །དང་པོ་ལ་འོད་གསལ་སྒྲ་འོད་ཟེར་གསུམ་ལ་ངོ་སྤྲད་པ་དང་།  དེ་ཉམས་སུ་བླངས་ཏེ་དྭངས་མ་ཟད་སར་བསྐྱལ་བའོ།  །དང་པོ་ལ་གཉིས་འོད་དང་ཟེར་ལ་ངོ་སྤྲད་པ་དང་།  སྒྲ་ལ་ངོ་སྤྲད་པའོ།  །དང་པོ་ལ་གསུམ།  ཕྱི་འབྱུང་བའི་དྭངས་མ་སྲིད་པའི་སྒྲོན་མ་ལ་བརྟེན་ཏེ་ངོ་སྤྲད།  ནང་དབང་པོའི་དྭངས་མ་འབྲི་གུ་ཏ་ཆུའི་སྒྲོན་མ་ལ་བརྟེན་ཏེ་ངོ་སྤྲད།  གསང་བ་སྒྱུ་ལུས་ཀྱི་དྭངས་མ་རྩ་རླུང་ཐིག་ལེ་གསུམ་ལ་བརྟེན་ཏེ་ངོ་སྤྲད་དེ།  ཞལ་ལས་ཤེས་སོ།  གཉིས་པ་སྒྲའི་ངོ་སྤྲོད་ཀྱང་ཞལ་ལས་ཤེས་སོ།  གཉིས་པ་ཉམས་སུ་བླངས་བ་ལ་གསུམ་ལས།  འགྱུ་བ་རྣམ་རྟོག་གི་ཡིད་ནི་རང་འབྱུང་གི་སྒྲ་རྒྱུན་ཆགས་སུ་གྲགས་པ་ལ་གཏད་ལ་ཡིད་བཏུལ།  དྲན་པ་སྔ་ཕྱི་ལ་འཕྲོ་བའི་སེམས་ནི།  འོད་སྣ་ཚོགས་སུ་སྣང་བ་ལ་རྩེ་གཅིག་མ་ཡེངས་པར་སེམས་བཟུང་།  རིག་པ་སྒྲིབ་མེད་རང་གསལ་གྱི་རྩལ་ནི།  སྣ་ཚོགས་ཅིར་ཡང་འཆར་བའི་ཟེར་ལ་སྦྱངས་ཏེ་གོམས་པར་བྱའོ།  །དེ་ཡང་རྩལ་གྱི་སྦྱོང་ཐབས་བྱེ་བྲག་ཏུ་བསྟན་པ་ནི།  [640]ནམ་མཁའ་དང་སྣང་བ་འོད་ཀྱི་ཕུབ་ལ་རིག་པ་གཏད་པའམ།  གཡེང་བ་མེད་པའི་གནས་སུ་བཅའ་བ་ལུས་ཀྱི་གནད།  ལྟ་སྟངས་དབང་པོའི་གནད།  འཇུག་པ་རླུང་གི་གནད།  དམིགས་པ་སེམས་ཀྱི་གནད་དང་བཞིའི་ཉམས་སུ་བླངས་པས།  དང་པོ་འོད་གསལ་གྱི་ནང་དུ་གཟུགས་སྐུའི་ས་བོན་ཐིག་ལེ་འཆར་ཏེ།  མཁའ་ལ་སྐར་ཚོགས་ཤར་བ་ལྟར་རོ།  །དེ་ལ་གོམས་པར་བྱས་པས།  གོམས་པའི་ཁྱད་པར་ལྔ་འབྱུང་སྟེ།  དང་པོ་སྣང་བ་འཕེལ་བ།  གཉིས་པ་འཆེད་པ།  གསུམ་པ་སྣང་བ་རྒྱས་པ།  བཞི་པ་སྣང་བ་རྫོགས་པ།  ལྔ་པ་སྣང་བ་མཐར་ཐུག་པ་སྟེ།  སྣང་བའི་གོམས་ཚད་མཐའ་རུ་ཕྱིན་པར་འགྱུར་རོ།  །མཐར་ཕྱིན་པའི་ཚད་ནི།  རབ་ཀྱིས་ཞག་བདུན།  འབྲིང་གི་ཉི་ཤུ་རྩ་གཅིག  ཐ་མས་ཟླ་བ་གཅིག་དང་ཞག་བཅུས་མཐར་ཕྱིན་པར་འགྱུར་རོ།  །འདི་དག་དང་སྣང་བའི་ཉམས་འཆར་བའི་རིམ་པ་ལྟར།  བསྟེན་ཞིང་ཉམས་སུ་བླངས་སྟེ་མན་ངག་ལ་རག་ལས་སོ།  །དེ་ལྟར་སྒྲ་འོད་ཟེར་གསུམ་ཐིག་ལེ་ཉག་ཐག  གཟུགས་སྐུ་གཞལ་ཡས།  ཞིང་ཁམས་དཀྱིལ་འཁོར་ལས་སོགས་ཅི་ཤར་བ་ཐམས་ཅད།  རིག་པའི་རྩལ་དང་འཆར་ཚུལ་དུ་ཤེས་པར་བྱ་སྟེ།  རང་བཞིན་མེད་པ་སེམས་སུ་དམར་ཐག་བཅད་དོ།  །འོད་ལྔ་མངོན་[641]སུམ་དུ་མཐོང་བར་བྱ་བ་ནི་ཡིག་ཆུང་ན་གསལ་ལོ།  །བར་དོར་ཉམས་སུ་ལེན་པའི་ལག་ལེན་ནི།  ཚེ་འདི་ལ་ངོ་འཕྲོད་ཅིང་སྦྱོང་སྟོབས་ཆེ་བ་དང་།  དབང་པོ་རབ་ཏུ་གྱུར་པ་ལ།  ཡེ་ཤེས་རང་ཤར་དུ་མ་རོ་གཅིག་གི་གདམས་པར་བསྟན་པས།  ནང་དབུགས་མ་ཆད།  ཕྱི་དབུགས་ཆད་པའི་དུས་དེར་སངས་རྒྱས་པར་འགྱུར་ཏེ།  སྐབས་དེ་ཉིད་དུའང་གསལ་འདེབས་པ་གལ་ཆེའོ།  །སྦྱོང་སྟོབས་དང་དབང་པོ་འབྲིང་ལ།  སྒྲ་འོད་ཟེར་གསུམ་རང་སྣང་སྒྱུ་མ་ལྟ་བུ་དང་།  ཆགས་མེད་ཞེན་མེད་ཀྱི་གདམས་པ་བསྟན་པས།  འོད་གསལ་གྱི་བར་དོར་གྲོལ་བར་འགྱུར་རོ།  །སྦྱོང་པ་ཞན་ཞིང་དབང་པོ་ཐ་མ་ལ།  ཡི་དམ་གྱི་ལྷ་དང་བླ་མ་ལ་མོས་གུས་བྱ་ཞིང་།  དེ་དག་ལ་འཕོ་བའི་གདམས་པ་བསྟན་པས།  སྲིད་པ་བར་དོའི་སྣང་བ་འཆར་ཡང་།  དག་པའི་སྣང་བ་འཆར་ཏེ།  བསྟན་པ་དར་བའི་གནས་སམ།  ཞིང་ཁམས་དག་པར་སྐྱེས་ནས།  སྐྱེ་བ་གཅིག་གིས་ཐར་པ་ཐོབ་པར་འགྱུར་རོ།  །བར་དོ་གཅིག་ཆོད་ཀྱི་མན་ངག  ལག་ལེན་གྱི་གནད་དྲུག་ཅེས་བྱ་བ་རྫོགས་སོ༎  །ཉམས་རྟོགས་དང་འཆར་ཚུལ་རྫོགས་ཤིང་།  བླ་མའི་རྒྱུད་ཟིན་པ་གཅིག་ལ་བསྟན་ཞིང་།  གཉིས་ལ་མི་སྤེལ་ལོ།  །གཅིག་རྒྱུད་ཡིན་པས།  གཉིས་[642]ཕན་ཆད་ལ་སྤེལ་ན།  མཁའ་འགྲོའི་བཀའ་ཆད་ཡོད་དོ།  །བླ་མ་ཡ་ངལ་གོང་བཀྲ་བ་ཆེན་པོ་ནས་རིམ་གྱིས་བརྒྱུད་ནས་དར་བའོ།  །སརྦ་མངྒ་ལཾ།  །བལ་ཡུལ་༧ཁྲི་བརྟན་ནོར་བུ་རྩེའི་དཔེ་མཛོད་ཀྱི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢༠
[643] ཞ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་འཁོར་ལོ་བཞི་སྦྲག་བཞུགས་སོ༎[644]༄༅།  །ཅ༽ བརྒྱུད་པའི་བླ་མ་རྣམས་ལ་ཕྱག་འཚལ་ལོ།  སྙན་རྒྱུད་སེམས་ཀྱི་མེ་ལོང་ལས།  འཁོར་ལོ་བཞི་སྦྲག་གི་གདམས་པ་མ་ཤེས་ན།  རྒྱུད་འཆར་པའི་སྟོན་པ་ནི།  དཔུང་གཉེན་མེད་པར་མགྲོན་པོ་དང་འདྲ།  ཞེས་པས།  །གནས་པ་གཞིའི་འཁོར་ལོ།  །རྟོགས་འཁྲུལ་རྟེན་འབྲེལ་གྱི་འཁོར་ལོ།  །ལུས་གནད་རྩའི་འཁོར་ལོ།  །བར་དོ་དུས་ཀྱི་འཁོར་ལོ་དང་བཞིའོ།  །དེ་ཡང་གནས་པ་གཞིའི་འཁོར་ལོ་མ་ཤེས་ན།  །སྐུ་གསུམ་སེམས་ལ་རྫོགས་ཚུལ་མི་ཤེས།  །རྟོགས་འཁྲུལ་རྟེན་འབྲེལ་གྱི་འཁོར་ལོ་མ་ཤེས་ན།  །འཁོར་འདས་གཉིས་ཀྱི་འབྱུང་ཁུངས་མི་ཤེས།  །ལུས་གནད་རྩའི་[645]འཁོར་ལོ་མ་ཤེས་ན།  །ཕུང་པོ་འདིའི་འོག་ཏུ་འཁྲུལ་པའི་གཞི་རྩ་མི་ཆོད།  །བར་དོ་དུས་ཀྱི་འཁོར་ལོ་མ་ཤེས་ན།  །གྲོལ་འཁྲུལ་གྱི་ཤན་མི་ཕྱེད།  །དེ་ལ་གནས་པ་གཞིའི་འཁོར་ལོ་ནི།  ཉ་ལོ་སྔ།  །དུས་གསུམ་ཐོག་དང་ཐ་མ་མེད་པའི་དུས།  འཁོར་འདས་གཉིས་གང་གིས་ཀྱང་མ་རེག་པའི་དུས་ན།  །ཀུན་གཞི་གཤིས་ཀྱི་འདུག་ཚུལ་ནི།  །རྒྱ་ཆད་དང་ཕྱོགས་ལྟུང་མེད་པ་ནམ་མཁའ་ལྟ་བུར་གནས་སོ།  །དེ་ལ་རིག་པ་ནི་ཀུན་གཞིའི་ཀློང་ནས་རང་ཤར་ཏེ།  །གསལ་ལ་རྟོག་པ་མེད་པར་ཉི་མའི་སྙིང་པོ་ལྟ་བུར་གནས་སོ།  །དེ་དང་དེ་ཡེ་ནས་གཉིས་སུ་མེད་པ་དེ་ལ།  །དབྱིངས་དང་ཡེ་[646]ཤེས་གཉིས་སུ་མེད་ཅེས་བྱ་སྟེ།  །དེ་ནི་བོན་སྐུ་དབྱིངས་ཀྱི་དཀྱིལ་འཁོར།  །ཀུན་གཞི་དང་རིག་པ་གཉིས་སུ་མེད་པ་དེ་ལ།  །སྣང་བ་ཆེན་པོ་གསུམ་རྩོལ་བ་མེད་པར་ལྷུང་གྱིས་གྲུབ་སྟེ།  །འོད་ལྔ་ནི་ཉི་འོད་གཞའ་ཁྱིམ་གྱི་ཚུལ་དུ་གནས་སོ།  །སྒྲ་ནི་བོན་ཉིད་སྟོང་པའི་རང་སྒྲ་སྟེ།  །ཀུན་གཞིའི་ཀློང་ན་རྒྱུན་མི་འཆད་པར་གྲག་གོ  །ཟེར་དང་ཐིག་ལེ་དང་།  །གཞལ་ཡས་གུར་ཁང་དང་།  །སྐུ་དང་གཟུགས་བརྙན་རྣམས་ནི།  །ཉི་ཟེར་དྲྭ་བའི་ཚུལ་དུ་གནས་སོ།  །དེ་ལྟར་སྣང་བ་གསུམ་དང་།  །རང་ཤེས་རིག་གི་རྒྱལ་པོ་ཟུང་དུ་འབྲེལ་བས།  །འཁོར་འདས་ཐམས་ཅད་འབྱུང་རུང་མ་འགག་པར་ལྷུན་[647]གྱིས་གྲུབ་པ་ནི།  །རྫོགས་སྐུའི་དཀྱིལ་འཁོར་རོ།  །དབྱིངས་དང་ཡེ་ཤེས་གཉིས་སུ་མེད་པ་ལས།  །སྣང་བ་ཆེན་པོ་གསུམ་མ་འགགས་པར་ཤར།  །དེ་ལ་རྟོགས་དང་མ་རྟོགས་ཀྱི་རྐྱེན་ལ་བརྟེན་ནས།  །འཁོར་འདས་ཀྱི་ཆོ་འཕྲུལ་ཅིར་ཡང་འཆར་བ་ནི།  །ཅིར་ཡང་སྤྲུལ་པའི་སྐུའི་དཀྱིལ་འཁོར་རོ།  །དེ་ལྟར་རང་ཤེས་རིག་གི་རྒྱལ་པོ་ལ།  །སྐུ་གསུམ་ཡེ་ནས་རྫོགས་པ་ནི།  །གནས་པ་གཞིའི་འཁོར་ལོ་ཞེས་བྱའོ།  ཆ༽ གཉིས་པ་རྟོགས་འཁྲུལ་རྟེན་འབྲེལ་འཁོར་ལོ་ནི།  རང་ཤེས་རིག་གི་རྒྱལ་པོ་ལ།  །འཁོར་འདས་འབྱུང་རུང་མ་འགགས་པར་ལྷུན་གྱིས་གྲུབ་པ་ལ།  རྟོགས་པས་མྱ་[648]ངན་ལས་འདས་པར་ཤར།  །མ་རྟོགས་པས་འཁོར་བར་ཤར་རོ།  །མྱ་ངན་ལས་འདས་པའི་ཤར་ཚུལ་ནི།  །སྣང་བའི་ཡུལ་གསུམ་མངོན་དུ་ཤར་བའི་ཚེ།  །ཡིད་ཀྱི་རྣམ་པར་ཤེས་པས་རང་སྣང་དུ་ངོ་ལྷག་གིས་ཤེས།  །སྣང་བ་དེ་གསུམ་གྱིས་རྐྱེན་བྱས་ནས་རིག་པའི་རྒྱལ་པོ་རང་ངོ་ཤེས།  །དེ་ཤེས་པས་སྣང་བའི་ཕྱོགས་སུ་མ་འབྲེང་།  །སྣང་བའི་རྗེས་སུ་མ་འབྲེང་པས།  །རིག་པའི་རྒྱལ་པོས་སྣང་བ་ཟིལ་གྱིས་ནོན་ཏེ།  །སྣང་བ་ལ་རང་དབང་ཐོབ་པའོ།  །རང་དབང་ཐོབ་པས་མྱ་ངན་ལས་འདས་པའི་རྣམ་སྤྲུལ་ཤུགས་ལ་ཤར་རོ།  །དེ་ཡང་སྣང་བའི་འོད་ལྔ།  །འབྱུང་བའི་དབྱིངས་ལྔ།  །བ་གའི་ཀློང་ལྔ།  །རྟེན་པའི་གཞི་ལྔ།  །ཕྱག་རྒྱ་ཆེན་པོའི་ཡན་ལག་ལྔ།  །ཀུན་འབྱུང་གི་མཛོད་ལྔ།  །ཟག་པ་མེད་པའི་དབང་པོ་ལྔ།  སྒྲིབ་པ་མེད་པའི་དབང་ཤེས་ལྔ།  །རྣམ་པར་དག་པའི་ཡུལ་ལྔ།  །གྲུབ་པའི་ལྷ་ལྔ།  །གནས་པའི་སྐུ་ལྔ།  །ཤར་བའི་རིགས་ལྔ།  །ཉམས་ང་མེད་པའི་སྟོབས་ལྔ།  གསལ་བའི་ཡེ་ཤེས་ལྔ།  །བླ་ན་མེད་པའི་འབྲས་བུ་ལྔ།  །རྫོགས་པ་ཆེན་པོའི་དཀྱིལ་འཁོར་ལྔ།  །མངོན་དུ་ཤར་བའི་ཞིང་ཁམས་ལྔ་ཤར་རོ།  །སྣང་བའི་འོད་ལྔ་ནི་རང་ཤེས་རིག་གི་རྒྱལ་པོ་ངོ་བོ་སྟོང་པ་ལས་འོད་མཐིང་ཁ།  །རང་བཞིན་གསལ་བ་[649]ལས་འོད་དཀར་པོ།  །ཐུགས་རྗེ་འགག་པ་མེད་པ་ལས་འོད་དམར་པོ།  །ཡོན་ཏན་འགྱུར་བ་མེད་པ་ལས་འོད་སེར་པོ།  །ཕྲིན་ལས་ཐོག་པ་མེད་པ་ལས་འོད་ལྗང་ཁུ་ཤར་རོ།  །འབྱུང་བའི་དབྱིངས་ལྔ་ནི།  །འོད་དཀར་པོ་ལས་ཡེ་ཤེས་ཀྱི་འབྱུང་བ་ནམ་མཁའི་དབྱིངས་སུ་ཤར།  །འོད་ལྗང་ཁུ་ལས་ཡེ་ཤེས་ཀྱི་འབྱུང་བ་རླུང་གི་དབྱིངས་སུ་ཤར།  །འོད་དམར་པོ་ལས་ཡེ་ཤེས་ཀྱི་འབྱུང་བ་མེའི་དབྱིངས་སུ་ཤར།  །འོད་སྔོན་པོ་ལས་ཡེ་ཤེས་ཀྱི་འབྱུང་བ་ཆུའི་དབྱིངས་སུ་ཤར།  །འོད་སེར་པོ་ལས་ཡེ་ཤེས་ཀྱི་འབྱུང་བ་སའི་དབྱིངས་སུ་ཤར་རོ།  །བ་གའི་ཀློང་ལྔ་ནི།  །འོད་དཀར་པོ་ལས་ནམ་མཁའི་ལྷ་མོའི་ཀློང་དུ་ཤར།  །འོད་ལྗང་ཁུ་ལས་རླུང་གི་ལྷ་མོའི་ཀློང་དུ་ཤར།  །འོད་དམར་པོ་ལས་མེའི་ལྷ་མོའི་ཀློང་དུ་ཤར།  །འོད་སྔོན་པོ་ལས་ཆུའི་ལྷ་མོའི་ཀློང་དུ་ཤར།  །འོད་སེར་པོ་ལས་སའི་ལྷ་མོའི་ཀློང་དུ་ཤར་རོ།  །རྟེན་པའི་གཞི་ལྔ་ནི།  །འོད་དཀར་པོ་ལས་སེམས་ནམ་མཁའི་དྭངས་མ་རྟེན་པའི་གཞི།  །ཤེ་ཐུན་རྩ་འཛིན་དུ་ཤར།  །འོད་ལྗང་ཁུ་ལས་དབུགས་རླུང་གི་དྭངས་མ་རྟེན་པའི་གཞི།  །ལུང་ཐུན་སེག་འཛིན་དུ་ཤར།  འོད་དམར་པོ་ལས་དྲོད་མེའི་དྭངས་མ་རྟེན་པའི་གཞི།  ཤེ་ཐུན་དྲོད་འཛིན་དུ་ཤར།  འོད་སྔོན་པོ་ལས་ཁྲག་ཆུའི་[650]དྭངས་མ་རྟེན་པའི་གཞི།  རྐ་ཐུར་ཁྲག་འཛིན་དུ་ཤར།  འོད་སེར་པོ་ལས་ཤ་སའི་དྭངས་མ་རྟེན་པའི་གཞི།  ཀོག་ཙེ་ཤ་འཛིན་དུ་ཤར་རོ།  ཕྱག་རྒྱ་ཆེན་པོའི་ཡན་ལག་ལྔ་ནི།  འོད་དཀར་པོ་ལས་ནམ་མཁའི་ཡན་ལག་དབུའི་རྣམ་སྤྲུལ་ཤར།  འོད་ལྗང་ཁུ་ལས་རླུང་གི་ཡན་ལག་ཞབས་གཡས་པའི་རྣམ་སྤྲུལ་ཤར།  འོད་དམར་པོ་ལས་མེའི་ཡན་ལག་ཕྱག་གཡས་པའི་རྣམ་སྤྲུལ་ཤར།  འོད་སྔོན་པོ་ལས་ཆུའི་ཡན་ལག་ཞབས་གཡོན་པའི་རྣམ་སྤྲུལ་ཤར།  འོད་སེར་པོ་ལས་སའི་ཡན་ལག་ཕྱག་གཡོན་པའི་རྣམ་སྤྲུལ་ཤར་རོ།  ཀུན་འབྱུང་གི་མཛོད་ལྔ་ནི།  འོད་དཀར་པོ་ལས་གསལ་བྱེད་གདོས་བྲལ་ཡིད་འཛིན་གྱི་མཛོད་ཤར།  འོད་ལྗང་ཁུ་ལས་འདེགས་བྱེད་སྒྲོལ་མ་དབུགས་འཛིན་གྱི་མཛོད་ཤར།  འོད་དམར་པོ་ལས་གསལ་བྱེད་འབར་མ་དྲོད་འཛིན་གྱི་མཛོད་ཤར།  འོད་སྔོན་པོ་ལས་རླན་བྱེད་ཀུན་གསོ་ཁྲག་འཛིན་གྱི་མཛོད་ཤར།  འོད་སེར་པོ་ལས་སྲ་བྱེད་ཀུན་སྐྱོད་ཤ་འཛིན་གྱི་མཛོད་ཤར་རོ།  ཟག་པ་མེད་པའི་དབང་པོ་ལྔ་ནི།  འོད་དཀར་པོ་ལས་ཁ་དོག་གསལ་གཅོད་སྤྱན་གྱི་དབང་པོའི་སྒོ་མོ་ཤར།  འོད་ལྗང་ཁུ་ལས་ངད་ལྡན་གསལ་གཅོད་ཤངས་ཀྱི་དབང་པོའི་སྒོ་མོ་ཤར།  འོད་དམར་པོ་ལས་ཀུན་གྲོལ་འཁོར་ལོ་ལྗགས་ཀྱི་དབང་པོའི་སྒོ་མོ་[651]ཤར།  འོད་སྔོན་པོ་ལས་སྒྲ་ཚོགས་གཅོད་པ་རྣ་བའི་དབང་པོའི་སྒོ་མོ་ཤར།  འོད་སེར་པོ་ལས་ཀུན་བསྡུད་རེག་གཅོད་སྐུའི་དབང་པོའི་སྒོ་མོ་ཤར་རོ།  སྒྲིབ་པ་མེད་པའི་དབང་ཤེས་ལྔ་ནི།  འོད་དཀར་པོ་ལས་ཡེ་ཤེས་སྤྱན་གསལ་སྤྱན་གྱི་རྣམ་པར་ཤེས་པ་ཤར།  འོད་ལྗང་ཁུ་ལས་ཐུགས་རྗེ་དྲི་གསལ་ཤངས་ཀྱི་ཤེས་པ་ཤར།  འོད་དམར་པོ་ལས་བོན་ཉིད་རོ་གསལ་ལྗགས་ཀྱི་ཤེས་པ་ཤར།  འོད་སྔོན་པོ་ལས་ཚངས་པའི་སྒྲ་གསལ་སྙན་གྱི་ཤེས་པ་ཤར།  འོད་སེར་པོ་ལས་བདེན་པའི་རེག་གསལ་སྐུའི་ཤེས་པ་ཤར་རོ།  རྣམ་པར་དག་པའི་ཡུལ་ལྔ་ནི།  འོད་དཀར་པོ་ལས་གཟུགས་རྣམ་པར་དག་པ་སྤྱན་གྱི་སྤྱོད་ཡུལ་ཤར།  འོད་ལྗང་ཁུ་ལས་དྲི་རྣམ་པར་དག་པ་ཤངས་ཀྱི་སྤྱོད་ཡུལ་ཤར།  འོད་དམར་པོ་ལས་རོ་རྣམ་པར་དག་པ་ལྗགས་ཀྱི་སྤྱོད་ཡུལ་ཤར།  འོད་སྔོན་པོ་ལས་སྒྲ་རྣམ་པར་དག་པ་སྙན་གྱི་སྤྱོད་ཡུལ་ཤར།  འོད་སེར་པོ་ལས་རེག་བྱ་རྣམ་པར་དག་པ་སྐུའི་སྤྱོད་ཡུལ་ཤར་རོ།  གྲུབ་པའི་ལྷ་ལྔ་ནི།  འོད་དཀར་པོ་ལས་དབུས་ཕྱོགས་གཤེན་ལྷའི་རིགས་སུ་ཤར།  འོད་ལྗང་ཁུ་ལས་བྱང་ཕྱོགས་གར་གསས་ཀྱི་རིགས་ཤར།  འོད་དམར་པོ་ལས་ནུབ་ཕྱོགས་གནམ་གསས་ཀྱི་རིགས་ཤར།  འོད་སྔོན་པོ་ལས་ལྷོ་ཕྱོགས་[652]རྒོད་གསས་ཀྱི་རིགས་ཤར།  འོད་སེར་པོ་ལས་ཤར་ཕྱོགས་གསས་རྗེའི་རིགས་ཤར་རོ།  གནས་པའི་སྐུ་ལྔ་ནི།  འོད་དཀར་པོ་ལས་བོན་གྱི་སྐུ་རུ་ཤར།  འོད་ལྗང་ཁུ་ལས་ངོ་བོ་ཉིད་ཀྱི་སྐུ་རུ་ཤར།  འོད་དམར་པོ་ལས་ཅིར་ཡང་སྤྲུལ་པའི་སྐུ་རུ་ཤར།  འོད་སྔོན་པོ་ལས་མངོན་པར་གྲུབ་པའི་སྐུ་རུ་ཤར།  འོད་སེར་པོ་ལས་ལོངས་སྤྱོད་རྫོགས་པའི་སྐུ་རུ་ཤར་རོ།  ཤར་བའི་རིགས་ལྔ་ནི།  འོད་དཀར་པོ་ལས་དབུས་ཕྱོགས་དེ་བཞིན་རིགས་སུ་ཤར།  འོད་ལྗང་ཁུ་ལས་བྱང་ཕྱོགས་ལས་ཀྱི་རིགས་སུ་ཤར།  འོད་དམར་པོ་ལས་ནུབ་ཕྱོགས་པདྨའི་རིགས་སུ་ཤར།  འོད་སྔོན་པོ་ལས་ལྷོ་ཕྱོགས་རིན་ཆེན་རིགས་སུ་ཤར།  འོད་སེར་པོ་ལས་ཤར་ཕྱོགས་གཡུང་དྲུང་རིགས་སུ་ཤར་རོ།  ཉམས་ང་མེད་པའི་སྟོབས་ལྔ་ནི།  འོད་དཀར་པོ་ལས་བྱམས་པ་ཆེན་པོའི་སྟོབས་སུ་ཤར།  འོད་ལྗང་ཁུ་ལས་ཞི་བ་ཆེན་པོའི་སྟོབས་སུ་ཤར།  འོད་དམར་པོ་ལས་ཡངས་པ་ཆེན་པོའི་སྟོབས་སུ་ཤར།  འོད་སྔོན་པོ་ལས་སྦྱིན་པ་ཆེན་པོའི་སྟོབས་སུ་ཤར།  འོད་སེར་པོ་ལས་ཡེ་ཤེས་ཆེན་པོའི་སྟོབས་སུ་ཤར་རོ།  གསལ་བའི་ཡེ་ཤེས་ལྔ་ནི།  འོད་དཀར་པོ་ལས་སྟོང་པ་ཉིད་ཀྱི་ཡེ་ཤེས་སུ་ཤར།  འོད་ལྗང་ཁུ་ལས་མཉམ་པ་ཉིད་ཀྱི་ཡེ་ཤེས་སུ་ཤར།  འོད་དམར་པོ་ལས་སོ་སོར་[653]རྟོགས་པའི་ཡེ་ཤེས་སུ་ཤར།  འོད་སྔོན་པོ་ལས་བྱ་བ་ནན་ཏན་གྱི་ཡེ་ཤེས་སུ་ཤར།  འོད་སེར་པོ་ལས་མེ་ལོང་ལྟ་བུའི་ཡེ་ཤེས་སུ་ཤར་རོ།  བླ་ན་མེད་པའི་འབྲས་བུ་ལྔ་ནི།  འོད་དཀར་པོ་ལས་འཁྲུལ་པ་མེད་པའི་ཐུགས་སུ་ཤར།  འོད་ལྗང་ཁུ་ལས་ལེགས་པར་འབྱུང་བའི་ཡོན་ཏན་དུ་ཤར།  འོད་དམར་པོ་ལས་རང་བཞིན་འགག་པ་མེད་པའི་གསུང་དུ་ཤར།  འོད་སྔོན་པོ་ལས་མ་བཙལ་ལྷུན་གྱིས་གྲུབ་པའི་ཕྲིན་ལས་སུ་ཤར།  འོད་སེར་པོ་ལས་འགྱུར་བ་མེད་པའི་སྐུ་རུ་ཤར་རོ།  རྫོགས་པ་ཆེན་པོའི་དཀྱིལ་འཁོར་ལྔ་ནི།  འོད་དཀར་པོ་ལས་གསལ་བྱེད་ཀུན་གསལ་ནམ་མཁའི་དཀྱིལ་འཁོར་ཤར།  འོད་ལྗང་ཁུ་ལས་འདེགས་བྱེད་དྲོད་འབེབས་རླུང་གི་དཀྱིལ་འཁོར་ཤར།  འོད་དམར་པོ་ལས་གསལ་བྱེད་མདངས་འབྱིན་མེའི་དཀྱིལ་འཁོར་ཤར།  འོད་སྔོན་པོ་ལས་གསོ་བྱེད་བྱམས་པ་ཆུའི་དཀྱིལ་འཁོར་ཤར།  འོད་སེར་པོ་ལས་སྐྱེད་བྱེད་མི་འགྱུར་སྲ་བརྟན་སའི་དཀྱིལ་འཁོར་ཤར་རོ།  མངོན་དུ་ཤར་བའི་ཞིང་ཁམས་ལྔ་ནི།  འོད་དཀར་པོ་ལས་དབུས་ཕྱོགས་ལྷུན་གྱིས་གྲུབ་པའི་ཞིང་ཁམས་སུ་ཤར།  འོད་ལྗང་ཁུ་ལས་བྱང་ཕྱོགས་རྣམ་པར་དག་པའི་ཞིང་ཁམས་སུ་ཤར།  འོད་དམར་པོ་ལས་ནུབ་ཕྱོགས་བདེ་བ་ཅན་གྱི་[654]ཞིང་ཁམས་སུ་ཤར།  འོད་སྔོན་པོ་ལས་ལྷོ་ཕྱོགས་དབང་ལྡན་བཀོད་པའི་ཞིང་ཁམས་སུ་ཤར།  འོད་སེར་པོ་ལས་ཤར་ཕྱོགས་མངོན་པར་དགའ་བའི་ཞིང་ཁམས་སུ་ཤར།  དེ་ནི་ཀུན་ཏུ་བཟང་པོ་ཡེ་སངས་རྒྱས་པའི་གཏན་ཚིགས་སོ།  །མ་རྟོགས་འཁོར་བར་ཤར་ཚུལ་ནི།  སྣང་བའི་ཡུལ་གསུམ་མངོན་དུ་ཤར་བའི་ཚེ།  སྒྲ་འོད་ཟེར་གསུམ་བློའི་ཡུལ་དུ་ཤར་བས།  བློ་དྲན་རིག་ཤེས་པས་ཡུལ་ལ་རྨོངས་ཏེ།  རང་སྣང་དུ་མ་ཤེས་དངོས་པོ་མཚན་མར་བཟུང་།  ཡུལ་དེ་གསུམ་གྱིས་རྐྱེན་བྱས་ནས།  འཁྲུལ་པའི་སྣང་བ་ཤར་ཏེ་བྱང་ཆུབ་སེམས་ལ་སྒྲིབ།  དྲན་རིག་བློ་ཡིས་རང་རིག་ངོ་མ་ཤེས།  །མ་རིག་དབང་གིས་ཤེས་པས་ཡུལ་ལ་འགྱུས།  །རང་ས་མ་ཟིན་སྣང་བའི་རྗེས་སུ་འབྲེང་།  །སྣང་བའི་རྗེས་སུ་འབྲེང་པས་རང་དབང་ཤོར།  །རང་དབང་ཤོར་བས་གཞན་སྣང་སྒྱུ་མས་བསླུས།  །སྒྱུ་མས་བསླུས་པས་འཁོར་བའི་རྟེན་འབྲེལ་ཤར་རོ།  དེ་ཡང་སྣང་བའི་འོད་ལྔ།  སྣོད་ཀྱི་འབྱུང་བའི་རྒྱུ་ལྔ།  ནང་གི་འབྱུང་བའི་བཅུད་ལྔ།  རྟེན་པའི་དོན་ལྔ།  རྩལ་དུ་ཤར་བའི་ཡན་ལག་ལྔ།  སོག་པའི་སྣོད་ལྔ།  དབང་པོ་སྒོ་ལྔ།  གཅོད་པའི་ཤེས་པ་ལྔ།  སྤྱོད་པའི་ཡུལ་ལྔ།  རྒྱུ་དུག་ལྔ།  རྐྱེན་ལས་སྤྱོད་ལྔ།  འབྲས་བུ་ཕུང་པོ་ལྔ།  འདུ་བའི་ནད་[655]ལྔ།  སྐྱེ་བའི་སྒོ་ལྔ།  རྒྱུད་པའི་ལམ་ལྔ།  སྨིན་པའི་འབྲས་བུ་ལྔ།  མངོན་དུ་ཤར་བའི་ཞིང་ཁམས་ལྔར་ཤར་རོ།  དེ་ཡང་འོད་ལྔ་དང་རིག་པ་ཟུང་དུ་འབྲེལ་བའི་རྩལ་ལས།  སྣོད་ཀྱི་འབྱུང་བ་ལྔ་ནི།  འོད་དཀར་པོའི་རྩལ་ལས་ཕྱིའི་འབྱུང་བ་ནམ་མཁར་ཤར།  འོད་ལྗང་ཁུའི་རྩལ་ལས་ཕྱིའི་འབྱུང་བ་རླུང་དུ་ཤར།  འོད་དམར་པོའི་རྩལ་ལས་ཕྱིའི་འབྱུང་བ་མེ་རུ་ཤར།  འོད་སྔོན་པོའི་རྩལ་ལས་ཕྱིའི་འབྱུང་བ་ཆུ་རུ་ཤར།  འོད་སེར་པོའི་རྩལ་ལས་ཕྱིའི་འབྱུང་བ་ས་རུ་ཤར་རོ།  བཅུད་ཀྱི་འབྱུང་བ་འབྲས་བུ་ལྔ་ནི།  འོད་དཀར་པོའི་རྩལ་ལས་ནང་གི་འབྱུང་བ་རྣམ་པར་ཤེས་པའི་ཁམས་སུ་ཤར།  འོད་ལྗང་ཁུའི་རྩལ་ལས་ནང་གི་འབྱུང་བ་དབུགས་སུ་ཤར།  འོད་དམར་པོའི་རྩལ་ལས་ནང་གི་འབྱུང་བ་དྲོད་དུ་ཤར།  འོད་སྔོན་པོའི་རྩལ་ལས་ནང་གི་འབྱུང་བ་ཆུ་རུ་ཤར།  འོད་སེར་པོའི་རྩལ་ལས་ནང་གི་འབྱུང་བ་ས་རུ་ཤར་རོ།  རྟེན་པའི་དོན་ལྔ་ནི།  ནམ་མཁའི་རྟེན་སྙིང་ལ་བཅས།  རླུང་གི་རྟེན་གློ་བ་ལ་བཅས།  མེའི་རྟེན་མཆིན་པ་ལ་བཅས།  ཆུའི་རྟེན་མཁལ་མ་ལ་བཅས།  སའི་རྟེན་མཚེར་པ་ལ་བཅས་སོ།  རྩལ་དུ་ཤར་བའི་ཡན་ལག་ལྔ་ནི།  ནམ་མཁའི་ཡན་ལག་མགོ་བོ་ཤར།  རླུང་གི་ཡན་ལག་རྐང་པ་གཡས་པར་ཤར།  [656]མེའི་ཡན་ལག་ལག་པ་གཡས་པར་ཤར།  ཆུའི་ཡན་ལག་རྐང་པ་གཡོན་པར་ཤར།  སའི་ཡན་ལག་ལག་པ་གཡོན་པར་ཤར་རོ།  སོག་པའི་སྣོད་ལྔ་ནི།  ནམ་མཁའི་བཅུད་སོག་པའི་སྣོད་བསམ་བསེའུ་ཤར།  རླུང་གི་བཅུད་སོག་པའི་སྣོད་རྒྱུ་ལོང་དུ་ཤར།  མེའི་བཅུད་སོག་པའི་སྣོད་མཁྲིས་པར་ཤར།  ཆུའི་བཅུད་སོག་པའི་སྣོད་ལྒང་པར་ཤར།  སའི་བཅུད་སོག་པའི་སྣོད་ཕོ་བར་ཤར་རོ།  དབང་པོའི་སྒོ་ལྔ་ནི།  ནམ་མཁའི་སྒོ་མོ་མིག་གི་དབང་པོར་ཤར།  རླུང་གི་སྒོ་མོ་སྣའི་དབང་པོར་ཤར།  མེའི་སྒོ་མོ་ལྕེའི་དབང་པོར་ཤར།  ཆུའི་སྒོ་མོ་རྣ་བའི་དབང་པོར་ཤར།  སའི་སྒོ་མོ་ལུས་ཀྱི་དབང་པོར་ཤར་རོ།  གཅོད་པའི་ཤེས་པ་ལྔ་ནི།  ནམ་མཁའི་རྩལ་ལས་མིག་གི་རྣམ་པར་ཤེས་པ་ཤར།  རླུང་གི་རྩལ་ལས་སྣའི་རྣམ་པར་ཤེས་པ་ཤར།  མེའི་རྩལ་ལས་ལྕེའི་རྣམ་པར་ཤེས་པ་ཤར།  ཆུའི་རྩལ་ལས་རྣ་བའི་རྣམ་པར་ཤེས་པ་ཤར།  སའི་རྩལ་ལས་ལུས་ཀྱི་རྣམ་པར་ཤེས་པ་ཤར་རོ།  སྤྱོད་པའི་ཡུལ་ལྔ་ནི།  ནམ་མཁའི་ཡུལ་གཟུགས་ལ་སྤྱོད།  རླུང་གི་ཡུལ་དྲི་ལ་སྤྱོད།  མེའི་ཡུལ་རོ་ལ་སྤྱོད།  ཆུའི་ཡུལ་སྒྲ་ལ་སྤྱོད།  སའི་ཡུལ་རེག་ལ་སྤྱོད་དོ།  རྒྱུ་དུག་ལྔ་ནི།  ནམ་མཁའི་རྩལ་ལས་ཉོན་མོངས་པ་ཞེ་སྡང་ཤར།  རླུང་གི་རྩལ་ལས་[657]ཉོན་མོངས་པ་ང་རྒྱལ་ཤར།  མེའི་རྩལ་ལས་ཉོན་མོངས་པ་ཕྲག་དོག་ཤར།  ཆུའི་རྩལ་ལས་ཉོན་མོངས་པ་འདོད་ཆགས་ཤར།  སའི་རྩལ་ལས་ཉོན་མོངས་པ་གཏི་མུག་ཤར་རོ།  རྐྱེན་ལས་སྤྱོད་ལྔ་ནི།  ཞེ་སྡང་ལས་མངན་སེམས་གདུག་སེམས་ལོག་པར་ལྟ་བའི་ལས་སུ་ཤར།  ང་རྒྱལ་ལས་ངག་འཁྱལ་ཚིག་རྩུབ་འཕྲ་མ་རྫུན་གྱི་ལས་སུ་ཤར།  ཕྲག་དོག་ལས་ཆེ་ཆུང་རུ་ང་ཁྱད་གསོད་ཀྱི་ལས་སུ་ཤར།  འདོད་ཆགས་ལས་སེར་སྣ་འཇུང་གེགས་འཛིན་ཆགས་ཀྱི་ལས་སུ་ཤར།  གཏི་མུག་ལས་སྲོག་གཅོད་རྐུ་དང་འདོད་ལོག་ལས་སུ་ཤར་རོ།  འབྲས་བུ་ཕུང་པོ་ལྔ་ནི།  ཞེ་སྡང་ལས་དང་འབྲེལ་བས་རྣམ་པར་ཤེས་པའི་ཕུང་པོར་ཤར།  ང་རྒྱལ་ལས་དང་འབྲེལ་བས་འདུ་བྱེད་ཀྱི་ཕུང་པོར་ཤར།  ཕྲག་དོག་ལས་དང་འབྲེལ་བས་འདུ་ཤེས་ཀྱི་ཕུང་པོར་ཤར།  འདོད་ཆགས་ལས་དང་འབྲེལ་བས་ཚོར་བའི་ཕུང་པོར་ཤར།  གཏི་མུག་ལས་དང་འབྲེལ་པས་གཟུགས་ཀྱི་ཕུང་པོར་ཤར་རོ།  འདུ་བའི་ནད་ལྔ་ནི།  ནམ་མཁའི་རྩལ་ལས་ནད་འདུ་བ་རྣམ་བཞི་ཤར་རོ།  རླུང་གི་རྩལ་ལས་ནད་འདུ་བ་རླུང་ནད་དུ་ཤར།  མེའི་རྩལ་ལས་ནད་འདུ་བ་མཁྲིས་ནད་དུ་ཤར།  ཆུའི་རྩལ་ལས་ནད་འདུ་བ་བད་ཀན་གྱི་ནད་དུ་ཤར།  སའི་རྩལ་ལས་ནད་འདུས་པའི་[658]ནད་དུ་ཤར་རོ།  སྐྱེ་བའི་སྒོ་ལྔ་ནི།  ནམ་མཁའི་རྩལ་ལས་སྐྱེ་བ་རྣམ་བཞིའི་སྒོ་མོར་ཤར།  རླུང་གི་རྩལ་ལས་རྫུས་ཏེ་སྐྱེ་བའི་སྒོ་མོར་ཤར།  མེའི་རྩལ་ལས་དྲོད་ལས་སྐྱེ་བའི་སྒོ་མོར་ཤར།  ཆུའི་རྩལ་ལས་སྒོ་ང་ལས་སྐྱེ་བའི་སྒོ་མོར་ཤར།  སའི་རྩལ་ལས་མངལ་ནས་སྐྱེ་བའི་སྒོ་མོར་ཤར་རོ།  རྒྱུད་པའི་ལམ་ལྔ་ནི།  ནམ་མཁའི་རྩལ་ལས་དམྱལ་བར་འགྲོ་བའི་ལམ་དུ་ཤར།  རླུང་གི་རྩལ་ལས་ལྷ་དང་ལྷ་མེན་དུ་འགྲོ་བའི་ལམ་དུ་ཤར།  མེའི་རྩལ་ལས་སྐྱེ་བ་མི་རུ་འགྲོ་བའི་ལམ་དུ་ཤར།  ཆུའི་རྩལ་ལས་ཡིད་བཏགས་སུ་འགྲོ་བའི་ལམ་དུ་ཤར།  སའི་རྩལ་ལས་བྱོལ་སོང་དུ་སྐྱེ་བའི་ལམ་དུ་ཤར་རོ།  སྨིན་པའི་རིགས་ལྔ་ནི།  ཞེ་སྡང་དབང་གིས་དམྱལ་བའི་རིགས་སུ་སྨིན།  ང་རྒྱལ་དབང་གིས་ལྷ་དང་ལྷ་མེན་རིགས་སུ་སྨིན།  ཕྲག་དོག་དབང་གིས་མིའི་རིགས་སུ་སྨིན།  འདོད་ཆགས་དབང་གིས་ཡིད་བཏགས་རིགས་སུ་སྨིན།  གཏི་མུག་དབང་གིས་བྱོལ་སོང་རིགས་སུ་སྨིན་ནོ།  ཤར་བའི་ཞིང་ཁམས་ལྔ་ནི།  ཞེ་སྡང་དབང་གིས་སྡུག་བསྔལ་ཆེན་པོ་དང་ལྡན་པའི་ཞིང་ཁམས་སུ་ཤར་རོ།  ང་རྒྱལ་དབང་གིས་དགའ་ལྡན་དང་རྩོད་ལྡན་གྱི་ཞིང་ཁམས་སུ་ཤར་རོ།  ཕྲག་དོག་དབང་གིས་བསོད་ལྡན་མིའི་ཞིང་ཁམས་སུ་ཤར་རོ།  [659]འདོད་ཆགས་དབང་གིས་བཀྲེས་ལྡན་གྱི་ཞིང་ཁམས་སུ་ཤར་རོ།  གཏི་མུག་དབང་གིས་མྱོས་ལྡན་གྱི་ཞིང་ཁམས་སུ་ཤར་རོ།  དེ་ནི་ཁམས་གསུམ་སེམས་ཅན་འཁོར་བར་འཁྱམས་པའི་གཏན་ཚིགས་སོ།  དེ་ལྟར་རྟོགས་དང་མ་རྟོགས་ཀྱི་རྐྱེན་ལ་རྟེན་ནས།  འཁོར་འདས་གཉིས་སུ་ཤར་ཡང་།  གཞི་ཤེས་རིག་གི་རྒྱལ་པོ་བྱང་ཆུབ་སེམས་ལས་འབྱུང་བའོ།  རིག་པའི་རྒྱལ་པོ་རང་ངོ་ཤེས་ན།  འཁོར་འདས་གཉིས་ཀྱི་ཐ་སྙད་མིང་ཡང་མེད་པའོ།  དེ་ནི་རྟོགས་འཁྲུལ་རྟེན་འབྲེལ་གྱི་འཁོར་ལོའོ།ཉ༽ ལུས་གནད་རྩའི་འཁོར་ལོ་ནི།  ལས་ཀྱི་དབང་གིས་ལུས་སེམས་འདུས་པའི་དུས།  ཕུང་པོའི་ལུས་ནི་རི་རབ་ལྷུན་པོའི་ཚུལ།  ཙི་ཏ་རིན་ཆེན་གཞལ་ཡས་གུར་ཁང་ཚུལ།  དོན་སྣོད་བཞི་ནི་མེ་ཆུ་ས་རླུང་ཚུལ།  རྩ་གསུམ་སྲོག་ཤིང་དཔག་བསམ་སྡོང་པོའི་ཚུལ།  འཁོར་ལོ་བཞི་ནི་རི་རབ་བང་རིམ་ཚུལ།  རྩ་ལག་རྣམས་ནི་དཔག་བསམ་ཡལ་གའི་ཚུལ།  ཡན་ལག་ཉིང་ལག་གླིང་བཞི་གླིང་ཕྲན་ཚུལ།  ཕྱིའི་ལྤགས་པ་ལྕགས་རི་འཁོར་ཡུག་ཚུལ།  དབང་པོ་ལྔ་ནི་ཉི་ཟླ་གཟའ་སྐར་ཚུལ།  ནང་གྲོལ་ལྔ་ནི་རི་རབ་དཀོར་མཛོད་ཚུལ།  ཤ་ཁྲག་དྲོད་དབུགས་ནམ་ཟླ་དུས་བཞིའི་ཚུལ།  དེ་ལྟར་ཀུན་གཞི་དང་རིག་པ་ཡེ་ནས་[660]གནས་པའི་སྙིང་པོ་དེ།  ལུས་ལ་ཕྱི་ནང་མེད་པར་སྤྱི་བླུགས་སུ་ཁྱབ་ཅིང་།  འོད་ལྔ་དང་འབྱུང་བ་ལྔའི་རྩལ་ལས།  དོན་ལྔ་ལ་འབྱུང་བ་ལྔའི་རྟེན་བཅས།  ཡན་ལག་ལྔ་ལ་འབྱུང་བ་ལྔའི་རྩལ་དུ་ཤར།  ནང་ཁྲོལ་ལྔ་ལ་འབྱུང་བ་ལྔའི་བཅུད་བསགས།  དབང་པོ་ལྔ་ལ་འབྱུང་བ་ལྔའི་སྒོ་ཤར།  ཤེས་པ་ལྔའི་རྩལ་ལྔ་སོ་སོར་བསྐྱེད།  ཕྱི་རོལ་གྱི་ཡུལ་ལྔ་ལ་ལོངས་སྤྱོད།  དེ་ལྟར་རིག་པའི་རྒྱལ་པོ་ལུས་ལ་སྤྱི་ལུགས་སུ་ཁྱབ་ཀྱང་།  ཙི་ཏའི་དབུས་ན་རང་རིག་ཁོང་ཤར་དུ་གནས་ཏེ།  རྩ་མདུད་པདྨ་འདབ་བརྒྱད་ཀྱི་དབུས་ན།  འབྱུང་བའི་དྭངས་མ་ལྔ་གནས་ཏེ།  རྩའི་དྭངས་མ་དར་དཀར་ཀྱི་སྐུད་པ་ཙམ་ཞིག་གནས།  དབུགས་ཀྱི་དྭངས་མ་སེར་བུ་ཕྲ་མོའི་ངད་ཙམ་ཞིག་གནས།  དྲོད་ཀྱི་དྭངས་མ་མེ་ལོང་ལ་ཉི་མ་ཕོག་པའི་ངད་ཙམ་ཞིག་གནས།  ཁྲག་གི་དྭངས་མ་མཚལ་ཅོག་ལ་སྦྱངས་པའི་རླངས་པའི་རྒྱུན་ཙམ་ཞིག་གནས།  ཤའི་དྭངས་མ་གསེར་ས་འོག་ན་འདུག་པའི་རླངས་པ་ཙམ་ཞིག་གནས།  ཀུན་གཞི་ནི་སྤྲིན་དང་བྲལ་བའི་ནམ་མཁའ་ལྟ་བུར་གནས།  རིག་པ་སྨག་དང་བྲལ་བའི་ཉི་མ་ལྟ་བུར་གནས།  སྒྲ་འོད་ཟེར་གསུམ་ནི་བུམ་པ་ནང་གི་མར་མེ་ལྟ་བུར་གནས།  ཡིད་ཀྱི་རྣམ་པར་ཤེས་པ་ནི་ཉི་མའི་འོད་ཟེར་གྱི་ཚུལ་དུ་ཤར་རོ།  དེ་ལྟར་ཡེ་ནས་[661]གནས་པའི་སྙིང་པོ་དེ།  གཞི་སྙིང་གི་དཀྱིལ་ན་གནས་པ་ལ།  ལམ་རྩ་དབུ་མའི་ལམ་ལ་ཟང་ཐལ་དུ་བྱུང་ནས།  སྒོ་མིག་གི་སྒོ་མོ་ལ་རང་ཤར་དུ་ཤར་བའོ།  དེ་ལྟར་ཕུང་པོ་འདིའི་ཐོག་ཏུ།  བླ་མའི་གདམས་ངག་གིས།  ངོ་བོ་ཉིད་ཀྱི་རིག་པ་ངོ་སྤྲད་ལ།  འཁྲུལ་པའི་གཞི་དམར་ཐག་བཅད།  ལྷག་མཐོང་གི་རིག་པར་ངོ་སྤྲད་ལ།  འཁྲུལ་པའི་རྐྱེན་དམར་ཐག་བཅད།  ཡིད་ཀྱི་རྣམ་པར་ཤེས་པ་ཀུན་གཞི་རྩལ་དུ་ཤར་བ།  སེམས་མ་བུ་གཉིས་མེད་དུ་ངོ་སྤྲད་ལ།  འཁྲུལ་པའི་ངོ་བོ་དམར་ཐག་བཅད།  དེ་ལྟར་འཁྲུལ་པའི་གཞི་དང་རྐྱེན་དང་ངོ་བོ་གསུམ།  བྱང་ཆུབ་སེམས་སུ་དམར་ཐག་ཆོད་པས།  འཁོར་བའི་གནས་སུ་འཁྲུལ་མི་སྲིད་དེ།  འཁྲུལ་པ་རྩད་ནས་ཆོད་ནས་བར་དོ་མེད་དེ་ཐར་པ་ཐོབ་པའོ།  དེས་འཁོར་བའི་གནས་སུ་འཁྲུལ་མི་སྲིད་དོ།  འཁྲུལ་པ་རྩད་ཆོད་ནས་བར་དོ་མེད་པར་ཐར་པ་ཐོབ་བོ།  དེ་ནི་ལུས་གནད་རྩའི་འཁོར་ལོ་ཞེས་བྱའོ།མ༽ བར་དོ་དུས་ཀྱི་འཁོར་ལོ་ཞེས་བྱ་བ་ནི།  ཕུང་པོ་འདིའི་ཐོག་ཏུ་དམར་ཐག་བཅད་པས།  དབང་པོ་རབ་ནི་བར་དོ་མེད་པར་ཐར་པ་ཐོབ།  དབང་པོ་འབྲིང་ནི་འོད་གསལ་གྱི་བར་དོ་ནས་ཐར་པ་འཐོབ་སྟེ།  ཕྱི་མེ་ཆུ་ས་རླུང་གི་སྣང་བ་འགགས་ནས།  སྒྲ་འོད་ཟེར་གསུམ་[662]གྱི་སྣང་བ་འཆར་ཏེ།  གདོས་པའི་ལུས་དང་བྲལ་ནས་རིག་པ་རྟེན་མེད་དུ་གནས།  དེའི་ཚེ་འདི་ལྟར་སྣང་བ་ཐམས་ཅད།  འོད་ལྔའི་ཞིང་ཁམས་སུ་འཆར་རོ།  ཟེར་ནི་ཆོ་འཕྲུལ་ངེས་མེད་ཟ་འོག་གི་སྣམ་བུ་ཁ་ཕྱེས་བ་ལྟར་དུ་འཆར་རོ།  སྒྲ་ནི་བོན་ཉིད་སྟོང་པའི་རང་སྒྲ་འབྲུག་སྒྲའི་ཚུལ་དུ་རྒྱུན་མི་འཆད་པར་གྲག་གོ།  གོམས་ཤིང་འདྲིས་པའི་གང་ཟག་ལ།  སྐུ་དང་དཀྱིལ་འཁོར་རྫོགས་པར་འཆར་རོ།  རིག་པ་འོད་ཀྱི་སྐུ་ཚོན་གང་གི་འཆར་གཞི་ལ།  རང་ལུས་འོད་འདོམས་གང་མདུན་དང་རྒྱབ་མེད་པར་སྣང་ངོ་།  དེའི་ཕྱོགས་བཅུའི་ནམ་མཁའ་ལ།  ཐིག་ལེའི་གུར་ཁང་གྲངས་མེད་པར་འཆར་རོ།  གུར་ཁང་ལྔ་ལྔའི་དཀྱིལ་ན།  སྐུའི་དཀྱིལ་འཁོར་ལྔ་ལྔ་འཆར་རོ།  དེ་རྣམས་བདག་གི་ཙི་ཏའི་དབུས་ཀྱི་འོད་ཀྱི་སྐུ་ཚོན་གང་གི་འཆར་གཞི་ལས།  ཕྱོགས་བཅུའི་ནམ་མཁའ་ལ་དེ་ལྟར་འཆར་བའོ།  དེའི་ཚེ་མངོན་ཤེས་དྲུག་དང་རྗེས་དྲན་དྲུག་ཤར་ནས་ཐར་པ་ཐོབ་སྟེ།  མངོན་ཤེས་དྲུག་གིས་ཚེ་སྔ་ཕྱི་མངོན་པར་ཤེས།  ལས་རྒྱུ་འབྲས་མངོན་པར་ཤེས།  དག་མ་དག་གི་ཞིང་ཁམས་མངོན་པར་ཤེས།  སྒྲ་འོད་ཟེར་གསུམ་ཤར་བའི་ཚེ།  བོན་ཉིད་འོད་གསལ་གྱི་བར་དོ་ཡིན་པར་ཤེས།  ཚེ་འདིར་བླ་མས་ངོ་སྤྲད་པས་སྒྲ་འོད་ཟེར་གསུམ་[663]རང་སྣང་ཡིན་པར་ཤེས།  རང་ཤེས་རིག་རྒྱལ་པོའི་གནས་ལུགས་མངོན་པར་ཤེས་སོ།  རྗེས་དྲན་དྲུག་ནི།  དེ་དང་དུས་མཉམ་པར་འབྱུང་སྟེ།  ཐོག་མར་ཚེ་འཕོས་པ་དྲན།  དེ་ནས་བར་དོ་ཡིན་པར་དྲན།  དེ་ནས་རིག་པ་རྟེན་མེད་དུ་གནས་པ་དྲན།  དེ་ལ་བརྟེན་ནས་ཚེ་འདིའི་སྣང་བ་དྲན་ཏེ།  བླ་མ་རྗེས་སུ་དྲན།  བླ་མས་བསྟན་པའི་ཡི་དམ་ལྷ་དང་གདམས་པ་རྗེས་སུ་དྲན།  གདམས་ངག་ལ་བརྟེན་ནས་སྒྲ་འོད་ཟེར་གསུམ་རང་སྣང་ཡིན་པར་རྗེས་སུ་དྲན།  རང་ཤེས་རིག་གི་རྒྱལ་པོའི་གནས་ལུགས་རྗེས་སུ་དྲན་ནོ།  སྣང་བ་གསུམ་གྱིས་རྐྱེན་བྱས་ནས།  རིག་པའི་རྒྱལ་པོ་བདག་ཞལ་བདག་གིས་མཐོང་།  མ་རིག་འཁྲུལ་པ་རང་སར་སངས།  རིག་པའི་རྒྱལ་པོ་རང་ས་ཟིན།  རིག་པའི་རྒྱལ་པོས་སྣང་བ་ཟིལ་གྱིས་ནོན་ཏེ།  སྣང་བ་ལ་རང་དབང་ཐོབ་པས།  དེ་ལས་སྐུ་གསུམ་རང་ཤར་དུ་ཤར་ནས།  འགྲོ་བའི་དོན་མཛད་པར་འགྱུར་རོ།  དབང་པོ་ཐ་མ་ནི།  གོམས་པ་ཆུང་བའི་སྟོབས་ཀྱིས།  བོན་ཉིད་འོད་གསལ་ཀྱི་བར་དོ་ལ་ངོ་མི་ཤེས་ཏེ།  སྲིད་པའི་བར་དོ་འཆར་རོ།  ལས་དཀར་པོའི་སྟོབས་ཀྱིས།  སྒྲ་འོད་ཟེར་གསུམ་ལ་དག་པའི་སྣང་བ་ཤར་ནས།  བདེ་འགྲོའི་ལུས་ཐོབ་སྟེ།  ལས་ཀྱི་འཕྲོ་འཐུད་ནས་ཐར་པ་ཐོབ་པོ།  [664]གདམས་ངག་གི་སྒོར་འཇུག་མ་མྱོང་པའི་ཐ་མལ་རྣམས་ནི།  སྒྲ་འོད་ཟེར་གསུམ་རང་སྣང་ཡིན་པར་མི་ཤེས་ཏེ།  དངོས་པོ་དང་མཚན་མར་བཟུང་ངོ་།  དེ་ལ་ཆགས་སྡང་རྨོངས་གསུམ་ཞུགས་ནས།  འཁྲུལ་པའི་སྣང་བ་སྣ་ཚོགས་སུ་ཤར་ནས།  འཁོར་བར་འཁྱམས་སོ།  དེ་ལྟར་གྲོལ་འཁྲུལ་གཉིས་ཀྱི་སོ་མཚམས་ནི་བར་དོ་ལ་ཐུག་པའོ།  འདི་ནི་བར་དོ་དུས་ཀྱི་འཁོར་ལོའོ།  དེ་ལྟར་གནས་པ་གཞིའི་འཁོར་ལོས།  སྐུ་གསུམ་སེམས་ལ་ལྷུན་གྱིས་གྲུབ་པར་ཤེས།  རྟོགས་འཁྲུལ་རྟེན་འབྲེལ་གྱི་འཁོར་ལོས།  འཁོར་འདས་སེམས་ལས་བྱུང་བར་དམར་ཐག་ཆོད།  ལུས་གནད་རྩའི་འཁོར་ལོས།  འཁྲུལ་པའི་གཞི་རྩ་ཆོད།  བར་དོ་དུས་ཀྱི་འཁོར་ལོས།  གྲོལ་འཁྲུལ་གྱི་ཤན་ཕྱེད་པར་འགྱུར་རོ།  སྙན་རྒྱུད་སེམས་ཀྱི་མེ་ལོང་ལས།  འཁོར་ལོ་བཞི་སྦྲག་གི་གདམས་པ་རྫོགས་སོ༎  སརྦ་མངྒ་ལམ༎  བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢༩
[665]༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་བྱ་བྲལ་རྗེས་མེད་བཞུགས་སོ༎[666]༄༅།  །གྱེར་སྤུངས་ཆེན་པོ་སྣང་བཞེར་ལོད་པོ།  དྲ་བྱེའི་ནུབ་ཕྱོགས་བྲག་ཤ་བ་གདོང་གི་དགོན་པ་ན།  ཉམས་ལེན་མཛད་ཅིང་བཞུགས་པའི་དུས་སུ།  རྗེ་ཏ་པི་ཧྲི་ཙ་སྤྲུལ་པའི་སྐུ་དེ་དྲུང་དུ་བྱོན་པ་ལ།  གྱེར་སྤུངས་སྣང་བཞེར་ལོད་པོས།  ཁྱོད་ང་ལ་ཕྱག་མི་བྱེད་པ་ཅི་ཡིན་བྱས་པས།  རྗེ་ཏ་པི་ཧྲི་ཙའི་ཞལ་ནས།  ང་ཀ་གཟའ་སྐར་ལ་ཉི་ཟླ་མི་འདུད།  རྒྱལ་ཕྲན་ལ་རྒྱལ་པོ་ཆེན་པོ་མི་འདུད།  རྨངས་ལ་རྒྱལ་ཕྲན་མི་འདུད།  ཐེག་པ་འོག་མ་ལ་ཐེག་པ་ཆེན་པོ་མི་འདུད་གསུང་།  དེ་ལ་གྱེར་སྤུངས་ཀྱིས་ཞལ་ནས།  ཁྱོད་ཀྱི་སློབ་དཔོན་སུ་ཡིན།  ཁུར་རུ་ན་ཅི་ཡོད།  སྤྱོད་པ་འདི་འདྲ་བྱེད་པ་ཅི་[667]ཡིན་བྱས་པས།  རྗེའི་ཞལ་ནས་ང་ཡི་སློབ་དཔོན་འདི་ལྟར་སྣང་བ་ཡིན།  ཁུར་རུ་རྣམ་པར་རྟོག་པ་ཡིན།  སྤྱོད་པ་འགྲོ་བའི་ཁོལ་པོ་ཡིན་གསུང་།  དེ་ལ་གྱེར་སྤུངས་ཀྱིས་གསུངས་པ།  ཁྱོད་ཀྱི་སློབ་དཔོན་འདི་ལྟར་སྣང་བ་ཡིན་ན།  ཁྱོད་ལ་སློབ་དཔོན་མེད་པར་རིགས།  ཁུར་རུ་རྣམ་པར་རྟོག་པ་ཡིན་ན།  ཁྱོད་ལ་འདོད་པ་མེད་པར་རིགས།  སྤྱོད་པ་འགྲོ་བའི་ཁོལ་པོ་ཡིན་ན།  ཁྱོད་ལ་སྡུག་བསྔལ་མེད་པར་རིགས་བྱས་པས།  སྤྲུལ་པའི་སྐུ་དེའི་ཞལ་ནས།  རྟོགས་པ་ཁོང་ནས་ཤར་ཙམ་ན།  སློབ་དཔོན་གྱིས་ཕན་གདགས་རྒྱུ་མི་གདའ།  ཡིད་ཆེས་རང་ལ་རྙེད་ཙམ་ན།  འདོད་པ་ལ་འོང་[668]ས་མི་གདའ།  ཅིར་སྣང་གྲོགས་སུ་ཤར་ཙམ་ན།  སྐྱིད་སྡུག་ལ་འོང་ས་མི་གདའ་གསུངས།  གྱེར་སྤུངས་ཀྱི་ཞལ་ནས།  ཁྱོད་དེ་ལྟར་ཡིན་ན།  ནང་པར་རྒྱལ་པོའི་སྤྱན་སྔར།  འུ་ཅག་གཉིས་བསྒྲོ་གླེང་བྱ།  ང་རྒྱལ་ན་ཁྱོད་ལ་རྒྱལ་པོའི་ཆད་པ་གཅོད་དུ་འཇུག  །ཁྱོད་རྒྱལ་ན་ངའི་སློབ་དཔོན་བྱ།  དེ་སྐད་གསུངས་པས།  རྗེའི་ཞལ་ནས་སྒྲ་ནི་མུན་པའི་དྲྭ་བ་འདྲ།  ཚད་མ་རྣམས་ནི་ཤན་པ་འདྲ།  སྒྲ་དང་ཚད་མ་ཇི་སྙེད་པ་ཐམས་ཅད།  སྨྱོན་པའི་སོ་པ་འདྲ།  གནས་ལུགས་ཀྱི་དོན་ལ་བཅོས་སུ་མེད།  གཉུག་མའི་ལམ་ལ་སྦྱང་དུ་མེད།  རང་འབྱུང་ཡེ་ཤེས་ལ་རྟོགས་རྒྱུ་མེད།  རྟོགས་པའི་ངང་ལ་[669]རྩིས་གདབ་མེད་པ་ལ།  ཁྱོད་སྐྱོན་གང་ལ་འགེལ།  འགེལ་མཁན་རང་འཆལ་བར་འགྲོ་གསུང་།  དེ་ལ་གྱེར་སྤུངས་ཀྱིས་བསམ་པས།  འདི་སྤྲུལ་པའི་སྐུ་ཞིག་འདུག་པ་ལ།  ངས་ངག་འཁྱལ་སྨྲས།  ཨ་ཙ་མ་མནོས་ཏེ།  བརྒྱལ་ཐབས་སུ་སོང་།  བརྒྱལ་བ་སངས་ནས་བལྟས་པས།  སྤྲུལ་པའི་སྐུ་དེ་འོད་དུ་འཁོར་རེ་བཞུགས་གྱིན་འདུག་པ་གཟིགས།  ལྷ་ཕྱག་ཕུལ།  གསེར་ཕྱེ་ཕུལ་ནས་གདམས་ངག་ཞུ་འཚལ་བྱས་པས།  ཁོང་གིས་ཞལ་ནས།  ཏ་པི་ཧྲི་ཙ་ལ་གསེར་གྱི་དགོས་པ་མི་གདའ།  འོ་ན་བྱིའུ་ཤོག་ཐོགས་འདི་ལ་ཡང་གསེར་གྱི་དགོས་པ་ཡོད་དམ་གསུང་།  དེ་ལས་དང་[670]སྐལ་བར་ལྡན་པ་གཟིགས་ནས་སྤྲུལ་པ་བྱོན་པའོ།  དེ་ནས་རྗེ་ཏ་པི་ཧྲི་ཙ་ལ།  རྗེ་སྣང་བཞེར་ལོད་པོས་གདམས་པ་ཞུས་པས།  སྤྲུལ་པའི་སྐུ་དེས་བྱ་བྲལ་རྗེས་མེད་དུ་བསྟན་པ་ལགས་སོ།  །རྗེ་སྤྲུལ་པའི་སྐུ་ལ་ཕྱག་འཚལ་ལོ།  བྱ་བྲལ་རྗེས་མེད་ལ།  གནས་པ་གཞིའི་བྱ་བྲལ་དང་གཅིག  །འཇུག་པ་ལམ་གྱི་བྱ་བྲལ་དང་གཉིས།  མཐར་ཕྱིན་འབྲས་བུའི་བྱ་བྲལ་དང་གསུམ་མོ།  གནས་པ་གཞིའི་བྱ་བྲལ་ལ།  ཤེས་བྱའི་གཤིས་ལ་བྱ་རུ་མེད།  དེ་ཁོ་ན་ཉིད་ཀྱི་འདུག་ཚུལ་ལ་བྱ་རུ་མེད།  དངོས་པོ་དང་གནས་ལུགས་ལ་བྱ་རུ་མེད།  དེ་བཞིན་ཉིད་ཀྱི་འདུག་ཚུལ་ལ་བྱ་རུ་མེད།  འཇུག་པ་ལམ་གྱི་བྱ་བྲལ་ལ།  དད་པ་ལྷག་གིས་སྐྱེས་པའི་དུས་ན།  འཁོར་བ་ལ་ཞེན་པ་ལོག་པ་ཡིན་པས།  འཇིག་རྟེན་གྱི་བོན་བརྒྱད་ལ་བྱ་རུ་མེད།  རྟོགས་པ་ལྷག་གིས་ཤར་ཀྱང་།  ལས་རྒྱུ་འབྲས་བདེན་པས།  མི་དགེ་བཅུ་ལ་བྱ་རུ་མེད།  སངས་རྒྱས་རང་ལ་རྙེད་ཀྱང་།  གདམས་ངག་འབྱུང་ས་བླ་མ་ཡིན་པས།  བླ་མའི་ཐུགས་དང་འགལ་བ་བྱ་རུ་མེད།  བོན་ཐམས་ཅད་ཀྱི་རྩ་བ་དཀའ་ཐུབ་ཡིན་པས།  སྐྱིད་སྡུག་གི་གདམས་ཁ་ཕྱེ་རུ་མེད་གསུངས་སོ།  །མཐར་ཕྱིན་འབྲས་བུའི་བྱར་མེད་ལ།  གདམས་པ་ཚིག་གཅིག་གིས་དོན་གྱི་གདེང་ཐོབ་པས།  ཐ་སྙད་[671]ཀྱི་བློ་སྦྱོང་ལ་བྱ་རུ་མེད།  འདུག་ཚུལ་ལ་ཡིད་ཆེས་ནས།  ས་ལམ་ལ་རྩོལ་བསྒྲུབ་བྱ་རུ་མེད།  བདག་ཏུ་འཛིན་པའི་དངོས་པོ་སྟོང་ན།  བག་ཆགས་ལ་གནས་པ་བྱ་རུ་མེད།  རིག་པ་ཕྱོགས་མེད་དུ་ཤར་ན།  ཕྱོགས་དང་རིས་སུ་བྱ་རུ་མེད་གསུངས་སོ།  གནས་པ་གཞིའི་བྱར་མེད་ལ་གདམས་པ་བཞི།  དམུ་ལུགས་ཡིན་པས་བཟོ་མི་བྱེད་པའི་གདམས་པ་དང་གཅིག  །འཕྲོ་ཅིག་ཡིན་པས་མི་གདམས་པ་དང་གཉིས།  རང་ཆས་ཡིན་པས་མི་བཅོས་པ་དང་གསུམ།  ཉག་གཅིག་ཡིན་པ་མི་སྤེལ་པ་དང་བཞིའོ།  འཇུག་པ་ལམ་གྱི་གདམས་ངག་ལ།  རྫོགས་པ་ཆེན་པོ་ཡིན་ཟེར་གྱིན།  ཐོ་ཅོ་དང་ཏོམ་ཆོལ་དུ་བྱེད་ན།  རྣལ་འབྱོར་གྱི་གོ་ས་ཡིན།  བྱར་མེད་ཟེར་ནས་དགེ་བཅུ་ནན་གྱིས་འགེགས་ན།  རྣལ་འབྱོར་གྱི་གོལ་ས་ཡིན།  རྟོགས་སོ་ཟེར་ནས་རང་སེམས་ཐ་མལ་དུ་འཇོག་ན།  རྣལ་འབྱོར་གྱི་གོལ་ས་ཡིན།  ཆགས་སྡང་ཁ་མ་བྲི་བར་ཅི་བྱས་པ་མི་སྟོ་བ་སྐད་ཟེར་ན།  རྣལ་འབྱོར་གྱི་གོལ་ས་ཡིན།  དགོན་པར་བསྡད་ནས་ཤེས་པ་ཁ་ཡན་དུ་གཏོང་ན།  རྣལ་འབྱོར་གྱི་གོལ་ས་ཡིན།  མཁས་པའི་གདམས་ངག་བོར་ནས།  རང་འཐད་དང་ཤེས་ཚུལ་བྱེད་ན།  རྣལ་འབྱོར་གྱི་གོལ་ས་ཡིན།  གནས་ལུགས་གཏན་ལ་མ་ཕེབས་པར།  [672]ཁ་ལ་སྟོང་པ་སྟོང་པ་ཟེར་ནས།  རོ་ཉལ་མགོ་བཏུམས་སུ་སྡོད་ན།  རྣལ་འབྱོར་གྱི་གོལ་ས་ཡིན།  དེ་རྣམས་འཇུག་པ་ལམ་གྱི་གདམས་པ་ལགས་སོ།  མཐར་ཕྱིན་འབྲས་བུ་ཡི་གདམས་ངག་ལ།  ཡིད་ལ་འདོད་པ་མེད་པས་སྦྱིན་པ་གཏོང་ཟིན།  ཅོག་གིས་བཞག་པས་ཡེ་ཤེས་ཤར་ཟིན།  རེ་བ་མེད་པས་འབྲས་བུ་ཐོབ་ཟིན།  ཅི་ཡང་མ་བྱས་པས་སྒྲིབ་པ་དག་ཟིན།  དེ་མཐར་ཕྱིན་འབྲས་བུ་ཡི་གདམས་པ་ལགས་སོ།  དེ་སྐད་ཏ་པི་ཧྲི་ཙ་ཡིས་གསུངས་པས།  གྱེར་སྤུངས་སྣང་བཞེར་ལོད་པོས་གོ་ནས།  སྣ་ཚོགས་ཀྱི་སྣང་བ་རྩ་བྲལ་དུ་རྟོགས་ཏེ།  བླ་མ་ཐུགས་རྗེ་རེ་ཆེ་མནོ་བ་ཞིག་རྒྱུད་ལ་ཤར།  འཁོར་གསུམ་ཡོངས་དག་ཉིད་ལ་འབུལ་ཞུས་པས།  ཁོང་གི་ཞལ་ནས་ང་རྡོ་ཐོག་ནས་བྱ་འཕུར་བ་དང་འདྲ་བ་ལ།  འཁོར་གསུམ་ཡོངས་དག་གིས་དགོས་རྒྱུ་མི་གདའ་གསུངས།  ཅིས་ཀྱང་གདམས་ངག་ཞུ་འཚལ་བྱས་པས།  གདམས་ངག་གིས་སྣོད་དུ་རུང་པ་དང་།  འདུལ་བའི་དུས་ལ་བབ་པ་ཡིན་གསུངས་ནས།  གདམས་ངག་གནང་པ་ལགས་སོ།  རྨོངས་པ་རྣམས་སྒོམ་དང་ཕྲལ་ནས།  བློ་རབ་ཀྱི་གདམས་ངག་ཡིན་གྱིས།  ཤེས་པ་སྙོམས་ལ་ཉོན་ཅིག  བྱ་བྲལ་རྗེས་མེད་འདི་ལ་བཤད་ལུགས་རྣམ་པ་གསུམ་ཡིན་ཏེ།  ཡེ་ཇི་བཞིན་མར་[673]བཤད་པ་དང་གཅིག  གནས་ལུགས་དང་སྦྱར་ཏེ་བཤད་པ་དང་གཉིས།  གང་ཟག་བློ་དང་སྦྱར་ཏེ་བཤད་པ་དང་གསུམ་མོ།  ཡེ་ཇི་བཞིན་མར་བཤད་པ་ལ།  ཡིན་པ་ལ་ཡིན་པར་ཤེས་པ་དང་།  དེ་ཁོ་ན་ཉིད་དང་མི་འབྲལ་བ་ཡིན།  གནས་ལུགས་སུ་བཤད་པ་ལ།  གཞི་ཅི་བཞིན་མ་བཅོས་པ་ཡིན།  ལམ་ཅི་བཞིན་མ་བསླད་པ་ཡིན།  འབྲས་བུ་ཅི་བཞིན་མ་བཅོས་པ་ཡིན།  མ་བཅོས་པའི་སྟེང་དུ་མ་བསླད་པར་བཞག  མི་དམིགས་པའི་ངང་ལ་ཅོན་ནེ་ས་ལེར་བཞག་པ་ཡིན།  གང་ཟག་གིས་བློ་དང་སྦྱར་ཏེ་བཤད་པ་ལ།  བློ་རབ་འབྲིང་ཐ་མ་གསུམ།  རབ་སེང་གེ་ཁ་སྤྲོད་ཀྱི་དགོངས་པ།  འབྲིང་ལུས་སེམས་རྩ་བྲལ་དུ་བཞག་པ།  ཐ་མ་རྐྱེན་མེད་ཀྱི་ངང་དུ་རང་ས་རུ་བཞག་པའོ།  རྒྱུད་ཞེས་བྱ་བ་ནི།  ཐོག་མ་ནས་ཐ་མ་རུ་བྱང་ཆུབ་ཀྱི་སེམས་སུ་ཆུ་རྒྱུན་མ་ཆད་པས་རྒྱུད་ཅེས་བྱའོ།  རྒྱལ་པོ་ཞེས་བྱ་བ་ནི།  གང་གིས་ཀྱང་འགྲན་དུ་མེད་པས་རྒྱལ་པོ་ཞེས་བྱའོ།  བྱ་བྲལ་ཞེས་བྱ་བ་ནི།  བློའི་རྩིས་གདབ་དང་བྲལ་བས་བྱ་བྲལ་ཞེས་བྱའོ།  རྗེས་མེད་ཞེས་བྱ་བ་ནི།  གང་ནས་ཀྱང་འོང་བའི་ཁུངས་མེད་པས་རྗེས་མེད་ཞེས་བྱའོ།  ཐུགས་ལ་འགྱུར་བ་མེད་པའི་ཕྱིར་ན་རྒྱུད་ཞེས་བྱའོ།  ཐུགས་ལ་རྩིས་གདབ་མེད་པའི་ཕྱིར་ན་རྒྱུད་ཞེས་[674]བྱའོ།  དེ་རྒྱུད་ཆེ་བའི་ཡོན་ཏན་ནོ།  བྱ་བྲལ་གྱི་གཏན་ཚིགས་ནི།  རྒྱུ་མ་མཆིས་པས་བྱ་བྲལ།  རྐྱེན་མི་འདུག་པས་བྱ་བྲལ།  རྩིས་གདབ་མེད་པས་བྱ་བྲལ།  མིང་གང་དུ་ཡང་གདགས་སུ་མེད་པས་བྱ་བྲལ།  རྗེས་མེད་ནི།  དང་པོར་འོང་ས་མི་འདུག་པས་རྗེས་མེད།  ད་ལྟ་འདུག་ས་མི་འདུག་པས་རྗེས་མེད།  ཐ་མར་འགྲོ་ས་མི་འདུག་པས་རྗེས་མེད།  ལྟ་བ་ལྟ་རུ་མེད་པས་རྗེས་མེད།  སྒོམ་པ་སྒོམ་དུ་མེད་པས་རྗེས་མེད།  སྤྱོད་པ་སྤྱད་དུ་མེད་པས་རྗེས་མེད།  འབྲས་བུ་བསྒྲུབ་ཏུ་མེད་པས་རྗེས་མེད།  བློ་དང་དངོས་པོ་མེད་པས་རྗེས་མེད།  འཆི་རུ་སྐྱེ་མ་མྱོང་པས་རྗེས་མེད།  དེས་ན་སེམས་མ་མཐོང་བས་ལྟ་བ་མ་མཆིས་པ་ལགས་སོ།  སེམས་ལ་ངོས་བཟུང་མ་མཆིས་པས།  སྒོམ་པ་ཡང་མ་མཆིས་པ་ལགས་སོ།  ཅིས་ཀྱང་བྱ་རུ་མ་མཆིས་པས།  རྩོལ་ཞིང་བསྒྲུབ་པ་བྱ་རུ་མ་མཆིས་པ་ལགས་སོ།  དེ་སྒོམ་དང་མི་སྒོམ་གཉིས་ཅི་ཡང་བྱ་རུ་མ་མཆིས་པ་ལགས་སོ།  སྐྱེ་མ་མྱོང་པས་འཆི་མི་སྲིད་པ་ལགས་སོ།  དེས་ན་སངས་རྒྱས་ལ་རེ་མ་ཆེ།  སེམས་ཅན་ལ་དོགས་མ་ཚ།  སངས་རྒྱས་སྒམ་སྟེ་མ་མཛད།  སེམས་ཅན་སྒྲིན་ཏེ་མ་བཅོས།  གཞི་དངོས་མེད་ལ་སངས་རྒྱས་སྒམ་སྟེ་མཛད་དུ་མེད།  དེས་ན་སེམས་ལ་སངས་རྒྱས་[675]མི་རེ།  སེམས་ནི་གང་ནས་ཀྱང་མ་འོངས་པ་ལགས་སོ།  སེམས་ལ་སེམས་སུ་གདགས་སུ་མ་མཆིས་པ་ལགས་སོ།  །སེམས་ལ་དཔེ་གང་གིས་ཀྱང་མཚོན་དུ་མེད་པ་ལགས་སོ།  སེམས་དེ་བཀའ་ཡང་མ་ཡིན།  ལུང་ཡང་མ་ཡིན།  དཔེ་གང་གིས་ཀྱང་མཚོན་དུ་མ་མཆིས་པ་ལགས་སོ།  དགེ་བྱེད་ཀུན་ན་རེ།  མ་ཡེངས་པ་མི་སྤང་པ་ཟེར་གྱིན་འདུག་ན།  སྤང་པས་ཅི་སྟོ།  ཡེངས་སུ་ཡེངས་རྒྱུ་མི་འདུག  སྤང་རྒྱུ་དངོས་པོ་འདུག་གམ།  དེས་ན་སེམས་མ་མཐོང་པས་ལྟ་ཤེས་སམ།  སེམས་ངོས་བཟུང་མེད་པར་སྒོམ་པ་འོང་ངམ།  སེམས་ལ་སྤྱད་རྒྱུ་ཡོད་པ་ཤེས་སམ།  སེམས་ལ་དངོས་པོ་མེད་པར་འབྲས་བུ་ཇི་འདྲ་བ་ཞིག་བསྒྲུབ།  དེས་ན་ལྟ་སྒོམ་སྤྱོད་པ་འབྲས་བུ་ཟེར་ཏེ།  མིག་ཅེར་རེ་པ་ལ་རྫུན་ཡིན།  སངས་རྒྱས་སུ་རྒྱུ་མི་འདུག་པས།  སེམས་ཅན་དུ་འགྲོ་བའི་དོན་མི་གདའ།  ཅིའི་ཕྱིར་ན།  ངོ་བོ་ལ་གྲུབ་རྒྱུ་མི་འདུག་པའི་ཕྱིར།  དེས་ན་སེམས་ཅན་གུད་པར་མ་ལྟ།  རང་ལ་ལྟོས་ལ་ཞོག  རང་གི་རང་སོ་ཚུགས་ཤིག  རང་སོ་མ་ཚུགས་ན་འཁོར་བར་འཁྱམས།  འཁོར་བ་དང་མྱ་ངན་ལས་འདས་པ་བྱ་བ་ནི།  འཁོར་བ་ནི་མ་རྟོགས་པས་འཁོར་བ་ཡིན།  མྱ་ངན་ལས་འདས་པ་ནི་རྟོགས་པ་ལས་བྱུང་བ་ཡིན།  [676]རྟོགས་པ་དང་མ་རྟོགས་པའི་ངོ་བོ་གཅིག་ལས་མེད་པ་སྟེ།  མ་རྟོགས་པ་རྣམས་ཀྱིས་སེམས་དངོས་མེད་ལ་རྩོལ་སྒྲུབ་བྱ་བར་མཐོང་།  བྱ་བྲལ་གཅིག་ཆོད་དུ་མ་རྟོགས་པས་ཉེས།  འཁོར་བ་རྒྱུ་མེད་དུ་མ་རྟོགས་པས་ཉེས།  སེམས་ལ་འཁོར་བའི་རྒྱུ་དང་རྐྱེན་གང་ཡང་མེད།  དངོས་མེད་ཡིན་པས།  ལུས་ལ་འཁོར་བའི་རྒྱུ་མ་མཆིས་སོ།  ཀུན་བཏགས་བེམ་པོ་རུ་འདུག་པས།  དེས་ན་སེམས་སུ་ཡང་མིང་མ་བཏགས་ཤིག  ལྟ་བར་ཡང་མིང་མ་བཏགས་ཤིག  སྒོམ་པར་ཡང་མིང་མ་བཏགས་ཤིག་བཏགས་པས་ཆགས།  ཆགས་པས་འཆིང་།  བཅིངས་པས་གོལ།  གོལ་བས་འཁྱམས་པ་ཡིན་གསུང་།  རྣལ་འབྱོར་པ་ཐམས་ཅད་སེམས་ལ་སངས་རྒྱས་ཡིན་ཟེར་ཀྱིན་འདུག་སྟེ།  སེམས་ལ་དངོས་པོ་མཚན་མ་ཅི་ཡང་མ་མཆིས་པ་ཅིག་ལགས།  སངས་རྒྱས་བྱ་བའི་རྒྱུ་མ་མཆིས།  སངས་རྒྱས་ལ་རེ་བ་མེད་པས་བློ་ཐག་ཆོད།  སེམས་ཉིད་ཐ་སྙད་ཐམས་ཅད་ལས་འདས་པ་ཞིག་འདུག་པས།  སེམས་ཅན་དུ་རེ་བའི་དོགས་པ་ཟད།  དེས་ན་རེ་དོགས་ཐམས་ཅད་དང་བྲལ་བའི་དུས་ན།  སེམས་མ་མཐོང་པའི་ལྟ་བ་བྱ་བའི་མིང་ཡང་མེད།  དེས་ན་ཕྱོགས་རིས་བྱ་བའི་མིང་ཡང་མེད།  སེམས་ལ་འོང་ས་མེད་པས་གནས་ས་མེད།  འོང་ས་མེད་[677]པས་གཞི་མ་མེད་ངོ་ཤེས།  གནས་ས་མེད་པས་རྗེས་མེད་ངོ་ཤེས།  འགྲོ་ས་མེད་པས་ངོས་བཟུང་དང་བྲལ་ངོ་ཤེས།  དེས་ན་གང་དུ་ཡང་མ་ལྷུང་བར།  གང་དུ་ཡང་མི་སྣང་བ།  གང་དུ་ཡང་མི་གཟིགས་གང་དུ་ཡང་མ་སྤངས།  གང་དུ་ཡང་མ་ཆད་པ་ཡིན་པས།  ལྟ་བ་དེ་ལམ་ཁའི་ཕ་འོང་དང་འདྲ་སྟེ།  གང་ལ་ཡང་ཕྱོགས་རིས་འོང་ས་མི་གདའ།  གང་དུ་ཡང་རྒྱ་མ་ཆད་པ་ཡིན་པས།  བརྩི་གདབ་ལ་འོང་ས་མི་གདའ།  སྟེང་འོག་ཕྱོགས་རིས་མཐའ་དབུས་གང་ཡང་མེད་དེ།  ནམ་མཁའ་དང་འདྲ་སྟེ།  ནམ་མཁའ་ལ་མཐའ་དབུས་འོང་ས་མི་གདའ།  མིང་གང་དུ་ཡང་གདགས་སུ་མ་མཆིས་པས།  རྩིས་གདབ་ལ་འོང་ས་མི་གདའ།  དེས་ན་སེམས་བྱ་བ་ཅིའི་ཕྱིར་ན་འདོགས།  སེམས་སུ་གདགས་སུ་མེད་པ་ལ།  སེམས་སུ་བཏགས།  བཏགས་པས་གོལ།  སེམས་བྱ་བ་ནི།  ཐ་སྙད་ཐམས་ཅད་ལས་འདས་པ་ལགས་སོ།  བྱ་བྲལ་བློ་འདས་རྗེས་མེད་བྱ་བའི་ལས་དང་།  ཐ་སྙད་ཐམས་ཅད་ལས་འདས་པ་ལགས་སོ།  དྲན་པ་ཐམས་ཅད་རྩ་བྲལ་དུ་འདོད།  དྲན་པ་ལ་རྩ་བ་མི་འདུག་པས།  འོང་སའམ།  གནས་ས་འམ་འགྲོ་ས་མི་འདུག་པས།  དྲན་པ་རྩ་བྲལ་དུ་འདོད་པ་ལགས་སོ།  བློ་དང་དངོས་པོ་གཉིས་པོ་འདི།  [678]བློ་ལ་དངོས་པོ་འབྱུང་ངམ།  དངོས་པོ་ལ་བློ་འབྱུང་།  བློ་ལ་དངོས་པོ་འོང་ས་མི་འདུག  ཅིའི་ཕྱིར་བུ་ལ་མ་མི་སྐྱེ་བ་དང་འདྲ་སྟེ།  དངོས་པོ་ལ་བློ་འོང་པར་མི་རིགས་ཏེ།  དངོས་པོ་བྱ་བ་རང་ཡང་མེད་པ་རུ།  བློ་འོང་ས་མི་འདུག་ཙམ་ན།  བློ་ལས་ཡེ་ནས་འདས་ནས་འདུག  སེམས་དང་སེམས་ཉིད་གཉིས་པོ་འདི།  སེམས་ལས་སེམས་ཉིད་བྱ་བར་ཡང་མི་འདུག་པས།  སེམས་སྟོང་པ་ཡིན་པར་ཡེ་ནས་གསལ།  བདག་དང་གཞན་གཉིས་པོ་དེ།  བདག་གི་ངོ་བོ་མ་རྙེད་ཙམ་ན།  གཞན་ལ་འོང་ས་མི་འདུག་པས།  བདག་མེད་ཡིན་པར་ཡེ་ནས་གསལ།  གཅིག་དང་གཉིས་པོ་དེ།  གཅིག་གི་ངོ་བོ་མ་རྙེད་ཙམ་ན།  གཉིས་ལ་འོང་ས་མི་འདུག་པས།  གཉིས་མེད་ཡིན་པར་ཡེ་ནས་གསལ།  ཡིན་དང་མིན་པ་གཉིས་པོ་དེ།  ཡིན་པའི་ངོ་བོ་མ་རྙེད་ཙམ་ན།  མེན་པ་ལ་འོང་ས་མི་འདུག་པས།  ཡིན་མིན་གྱི་རྩིས་གདབ་ཡེ་ནས་ཟད།  དེས་ན་ལྟ་བ་ལྟ་རུ་མེད།  སྒོམ་པ་སྒོམ་དུ་མེད།  བྱ་བའི་ལས་ཐམས་ཅད་དང་བྲལ་ནས་བྱ་བྲལ་ཡེ་ནས་ཡིན།  དེ་གང་ལ་ཡང་མི་ལྟ།  གང་ལ་ཡང་མི་སྒོམ།  གང་དུ་ཡང་མ་ངེས།  གང་དུ་ཡང་མ་གྲུབ།  གང་དུ་ཡང་རྒྱ་མ་ཆད་པས་ཐམས་ཅད་རང་གྲོལ་དུ་སོང་བས།  རྗེས་མེད་ཡེ་ནས་ཡིན།  [679]གང་ལྟར་བཤད་གྱིན།  ཇི་ལྟར་བྱས་ཀྱང་སྟོང་པ་དངོས་མེད་ཡིན།  དེས་ན་ཕྱོགས་རིས་མཐའ་དབུས་གང་ཡང་མ་མཆིས་པས།  ལྟ་བ་ལ།  ལྟ་བ་དང་མི་ལྟ་བ་བྱ་བའི་སྒྲ་མི་འབྱུང་།  སྒོམ་པ་ལ།  སྒོམ་པ་དང་མི་སྒོམ་པ་བྱ་བའི་ཐ་སྙད་མི་འབྱུང་།  སྤྲུལ་པའི་སྐུ་དེས་ན་རེ་བཀའ་ལུང་བདེན་པ་འདྲ་ན་ཡང་།  བྱང་སེམས་གབ་པ་དགུ་བསྐོར་ན་མར་ལ།  ཡབ་སྲས་གཉིས་མཇལ་བའི་དགོངས་པའི་དུས་སུ།  ཐ་སྙད་མ་མཆིས་མ་བཙལ་རྩོལ་དང་བྲལ་བྱ་བ་ཡིན་པའི་ཕྱིར་ན།  དོན་འདི་ཀུན་ཏུ་བཟང་པོའི་དགོངས་པ་ཡིན་ངོ་ཤེས།  ཀུན་ཏུ་བཟང་པོའི་ཡང་མེས་པོ།  རབས་ཆད་པོའི་དགོངས་པ་ཞེས་བྱ་བ་འཁོར་བ་ལ་ཕྱི་མིག་མི་ལྟ་བ་ཡིན།  ཉམས་དགའ་མི་བྱེད་པ་ཡིན།  འདི་སངས་རྒྱས་ཀྱི་དགོངས་པ་ཡིན་ངོ་ཤེས་གསུངས་སོ།  གྱེར་སྤུངས་ཆེན་པོ་དེ།  ཞག་གཅིག་ལ་རྟོགས་པ་རྒྱུད་ལ་སྨིན་པར་གྱུར།  གྱེར་སྤུངས་ཆེན་པོའི་ཞལ་ནས་རྗེ་སྤྲུལ་པའི་སྐུ་ཉམས་ཅི་ཙམ་ཅིག་ཤར་ནས་བརྟན་པ་ཐོབ་ཟིན་པ་ཡིན་ཞུས་པས།  སྤྲུལ་པའི་སྐུའི་ཞལ་ནས།  ཚེ་རབས་གོང་ནས་སྦྱངས་པ་ཞིག་ཀྱང་འདུག  བླ་མའི་ཉམས་དང་བརྒྱུད་པ་རྣམས་ཀྱིས་གདམས་ངག་ཐུགས་སུ་ཆུད་པ་ཞིག་ཀྱང་འདུག་པས།  དེ་ལ་ཉམས་བརྟན་པ་ཐོབ་པ་དང་།  [680]ཉམས་ཐོད་རྒལ་དུ་ཤར་བ་གཉིས་ཡིན་གསུངས།  ཉམས་བརྟན་པ་ཐོབ་པ་ནི།  གཅིག་པུར་སྡོད་པ་དང་།  གཅིག་པུར་འཁྱམས་པ་གཉིས་ཡོད་དེ།  གཅིག་པུར་སྡོད་ན།  ལྟ་གདེང་།  གནས་གདེང་།  འཚོ་གདེང་གསུམ་ཡིན།  ལྟ་གདེང་ལ་ཕྱོགས་རིས་བྲལ་བ་ཞིག་ཡིན།  གནས་གདེང་ལ་འཇིགས་པ་དང་།  འདུ་འཛི་མེད་ཅིང་ཚ་གྲང་སྙོམས་པ་ཞིག་ཡིན།  འཚོ་གདེང་ལ་འཚོ་བ་གཞན་ལ་རག་མ་ལུས་པ་ཞིག་ཡིན།  དེའི་དུས་སུ་གདམས་ངག་ཚིག་ཏུ་མ་བཟུང་བ།  ཚིག་དོན་ལ་བཞག་པ།  དོན་ཉམས་སུ་བླང་བ།  ཉམས་རྗེས་མེད་དུ་གཏོང་བ་དང་།  ཉམས་གཏན་ལ་དབབ་པ་ཡིན།  གཅིག་པུར་འཁྱམས་ན།  ལུས་ཀྱིས་ཚ་གྲང་ཐུབ་པ།  ངག་གིས་བཀྲེས་སྐོམ་ཐུབ་པ།  སེམས་ཀྱིས་སྡུག་བསྔལ་ཐུབ་པ།  འདྲིས་མེད་ཤེས་མེད་ཀྱི་ཡུལ་ལ་འཁྱམས་ཀྱང་།  ཆགས་སེམས་ཀྱི་སྡུག་བསྔལ་མེད་པ།  འཚོ་བ་བྱ་ཚོལ་དུ་བྱེད་པ་མན་ངག་གདེང་དུ་ཆུད་པ།  དུར་ཁྲོད་དུ་སྨྱོན་པ་ལྟར་རྒྱུག་པ།  ནགས་ཁྲོད་དུ་གཅན་གཟན་ལྟ་བུར་རྒྱུག་པ།  འདྲིས་ལ་ཞེན་པ་མེད་པ་ལམ་ཁའི་ཕ་བོང་དང་འདྲ་བ།  འབྱར་ལ་མ་རེག་པ་མེ་ཏོག་ཨུ་དུཾ་འབར་བ་དང་འདྲ་བ།  འཁོར་བའི་གསེབ་ཏུ་འདུག་ཀྱང་འཁོར་བའི་སྐྱོན་གྱིས་མ་གོས་པ།  དངུལ་ཆུ་[681]ས་ལ་བོ་བ་འདྲ་བ་དང་།  ཉོན་མོངས་པའི་སྐྱོན་གྱིས་མ་གོས་པ།  གསེར་བཙོ་མ་ལ་གཡའ་མེད་པ་འདྲ་བ།  ཉམས་ང་མེད་པ་སེང་གེའི་བུ་དང་།  དཔའ་རྩལ་དང་ལྡན་པ་སྟག་མོ་རྩལ་རྫོགས་པ།  སྙིང་པོའི་སྟོབས་དང་ལྡན་པ་གླང་པོ་ཆེ་དང་།  རྟོག་པ་མེད་པ་མི་རོ་དང་འདྲ་བ།  གཅིག་པུར་འཁྱམས་དུས་ན།  ཉམས་དེ་ཚོ་རང་ལ་ལྷག་ཤར་ན།  ཉམས་བརྟན་པ་ཟིན་པ་ཡིན།  ཅི་བྱས་ཀྱང་མི་སྟོ་དེ་ཁོ་ནའོ།  ད་ཉམས་ཐོད་རྒལ་དུ་ཤར་བ་ལ།  སྣང་ཞིང་སྲིད་པས་བསྡུས་པའི་བོན་འདི་དག་ཐམས་ཅད།  ཕྱི་ནང་སྣོད་བཅུད་ཀྱིས་བསྡུས་པའི་བོན་འདི་དག་ཐམས་ཅད།  འཁོར་བ་དང་མྱ་ངན་ལས་འདས་པས་བསྡུས་པའི་བོན་འདི་དག་ཐམས་ཅད།  བཀའ་ལུང་བདེན་པས་བསྡུས་པའི་བོན་འདི་དག་ཐམས་ཅད།  དེ་རྣམས་ཐམས་ཅད་ཚིག་ཙམ།  མིང་ཙམ།  བརྡ་ཙམ།  ཐ་སྙད་ཙམ་དུ་ཤེས་པས།  ཐམས་ཅད་དབྱིངས་སུ་ནུབ།  བློ་གང་གི་རྗེས་སུ་མ་འབྲེང་བ་ཡིན།  འདུ་ཤེས་ཚུ་རོལ་གྱི་བོན་འདི་དག་ཐམས་ཅད་ཀྱང་།  སྒྱུ་མ་ལྟ་བུའམ།  སྨིག་རྒྱུ་ལྟ་བུའམ།  གཞའ་ཚོན་ལྟ་བུའམ།  ན་བུན་ལྟ་བུར་ཤེས་པས།  གང་ལ་ཡང་བདེན་པར་མི་འཛིན།  གང་ལ་ཡང་ཡང་དག་པར་མི་ལྟའོ།  དྲན་རིག་གི་ངོ་བོ་ཐམས་ཅད་འདི་[682]བློ་ཡིན་པས།  བློ་རྫུན་དུ་ཤེས་པས།  གང་ལ་ཡང་མི་སློབ་པ་དང་།  དེ་དག་ཐམས་ཅད་ཐ་མི་དད་པས།  ཉེ་རིང་དང་བཟང་ངན་དུ་མི་བྱེད་པ་དང་།  དེ་ལྟར་ཤེས་ཙམ་ན།  རང་འབྱུང་གི་ཡེ་ཤེས་ངོས་ཟིན་པ་ཡིན།  བཟོད་ཉམས་ཐོད་རྒལ་དུ་ཤར་བ་ཡིན།  བཟོད་བརྟན་པ་ཟིན་པ་ཡིན་གསུང་།  གྱེར་སྤུངས་ཉིན་ཞག་ལྔ་ནས་གདེང་ཐོབ་པའོ།  ཡང་རྗེ་སྤྲུལ་པའི་སྐུ་ཡིས།  གྱེར་སྤུངས་ལ་གདམས་པ།  རང་ཉམས་མྱོང་དང་ལྡན་ཡང་བླ་མ་དམ་པ་བསྟེན་ཅིག  གདམས་ངག་འབྱུང་ས་བླ་མ་ཡིན་ནོ།  རང་ལུས་མཆོད་ན་སྤྲུལ་པའི་སྐུ་ཡིན་ནོ།  ཉམས་མྱོང་སྐྱོངས་ཤིག་འཁོར་བ་ལ་ཞེན་པ་ཟློག་པ་ཡིན་ནོ།  རང་སེམས་ལ་ལྟོས་ཤིག  སངས་རྒྱས་པ་ཡིན་ནོ།  དུག་ལྔ་ཆོམས་ཤིག  ཡེ་ཤེས་ལྔར་འགྱུར་བ་ཡིན་ནོ།  གནས་ལུགས་གཏན་ལ་ཕོབ་ཅིག  ངེས་པའི་ཤེས་པ་ཁོང་ནས་འཆར་བ་ཡིན་ནོ།  ཤེས་རབ་ཀྱི་མིག་གིས་ལྟོས་ཤིག  རང་བཞིན་གསལ་བར་གནས་པ་ཡིན་ནོ།  མ་བཅོས་པའི་ངང་ལ་སྒོམས་ཤིག  རྩོལ་མེད་ཀྱི་འབྲས་བུ་འབྱུང་བ་ཡིན་ནོ།  ཞེ་འདོད་ཤུགས་ཀྱིས་སྐྱུངས་ཤིག  ཡོན་ཏན་རྒྱུད་ལས་སྐྱེ་བ་ཡིན་ནོ་གསུང་།  སྙན་རྒྱུད་སེམས་ཀྱི་མེ་ལོང་ལས།  རྗེ་སྤྲུལ་པའི་སྐུ་ཡིས།  རྗེ་སྣང་བཞེར་ལོད་པོ་ལ་[683]གདམས་པ་རྫོགས་སོ༎  སརྦ་མངྒ་ལཾ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཀྱི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༡༣
[685] འ ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་མན་ངག་ལེའུ་བརྒྱད་པ་བཞུགས་སོ༎[686]༄༅།  །ཀུན་ཏུ་བཟང་པོ་རང་རིག་ཁྱབ་བདལ་རྟོགས་པ་ཆེ་ལ་ཕྱག་འཚལ་ལོ༎  གྱེར་སྤུངས་ཆེན་པོ་སྣང་བཞེར་ལོད་པོ་དེ།  མཚོ་གླིང་གི་དོ་ལ་དགོངས་པར་བཞུགས་ཡོད་ཙམ་ན།  མདུན་གྱི་ནམ་མཁའ་ལ་རྗེ་ཀུན་ཏུ་བཟང་པོ།  ཏ་པི་ཧྲི་ཙ་དེ་སྐུ་དྲི་མ་མེད་པ་ཤེལ་དཀར་དངས་པ་ལྟ་བུ།  རང་འབྱུང་རིག་པའི་སྐུ་ལ་རྒྱན་མེད་པ་གཅེར་བུར་བཞུགས་པ་མཐོང་སྟེ།  དད་གུས་མོས་པ་དཔག་ཏུ་མེད་པར་སྐྱེས་ནས་བསྐོར་བ་བྱས་ལྷ་ཕྱག་འཚལ།  རྗེའི་ཞལ་ནས་འདི་སྐད་གསུངས།  སྐལ་ལྡན་རིགས་ཀྱི་བུ།  ཚེ་རབས་གོང་ནས་སྦྱངས་པའི་ལས་འཕྲོ་ཅན།  ངེས་པའི་དོན་བསྟན་དབང་པོ་མ་ཡེངས་[687]བརྟན་པར་ཉོན།  ཕྱི་རབས་སྐལ་ལྡན་མ་ནོར་ལམ་ལ་འཁྲིད་པའི་ཕྱིར།  ཟབ་མོའི་མན་ངག་གདམ་པ་ཁྱོད་ལ་བསྟན།  བརྒྱད་ཁྲི་བཞི་སྟོང་བོན་གྱི་ཡང་བཅུད།  མཐར་ཐུག་རྫོགས་པ་ཆེན་པོ་བོན་གྱི་ཡང་རྩེ།  བདེར་གཤེགས་དགོངས་རྒྱུད་དགུའི་མན་ངག  གང་ཟག་ཉི་ཤུ་རྩ་བཞིའི་སྙན་རྒྱུད།  རྒྱུད་ཀྱི་རྩ་བ་ལུང་གི་སྙིང་པོར་ཕྱུང་།  མིག་དང་འདྲ་བའི་མན་ངག་དམ་པ་འདི།  ཕྱི་རབས་སྐལ་ལྡན་བོན་སྐུའི་ས་ལ་བཀོད་ཕྱིར་བདག་གིས་བཤད།  རིགས་ཀྱི་བུ་དེའི་ཕྱིར་ན།  གདམས་པ་འདི་ནི་ཀུན་གཞི་ངོས་འཛིན་པའི་མེ་ལོང་།  ཡེ་ཤེས་ལྷག་གིས་མཐོང་བའི་སྒྲོན་མེ།  རིག་པ་[688]གཅེར་གྱིས་མཐོང་བའི་མན་ངག  འཁྲུལ་པ་རྩད་ནས་གཅོད་པའི་སྟ་རེ།  གནས་ལུགས་མཛུབ་ཚུགས་སུ་སྟོན་པའི་སྙིང་གཏམ་ཞེས་བྱ་བ་ཡིན་ཏེ།  སེམས་ཉིད་གཤིས་ཀྱི་གནས་ལུགས་གཞིའི་མན་ངག་དང་།  རང་རྒྱུད་ལ་སངས་རྒྱས་མངོན་སུམ་དུ་གནས་པའི་མན་ངག་དང་།  བོན་སྐུའི་ངོ་བོ་རང་ལ་གནས་པའི་མན་ངག་དང་།  སྐྱེ་མེད་བོན་སྐུའི་མཚན་ཉིད་བསྟན་པའི་མན་ངག་དང་།  སངས་རྒྱས་ཀྱི་ཞིང་ཁམས་ངོ་སྤྲོད་ཀྱི་མན་ངག་དང་།  སངས་རྒྱས་རང་བཞིན་ལྟ་བའི་མན་ངག་དང་།  ལ་ཟླ་ཐེག་ཆེན་སྒོམ་དུ་མེད་པའི་མན་ངག་དང་།  བར་དོའི་འཕྲང་ལ་དབང་པོ་རབ་འབྲིང་ཐ་མའི་གྲོལ་[689]ཚུལ་གྱི་མན་ངག་དང་།  བརྒྱད་ཀྱིས་འཁྲུལ་པ་རྩད་ནས་གཅོད་ཅིང་སངས་རྒྱས་མངོན་དུ་གྱུར་པའི་གདམས་པ་བསྟན་པའོ།  ས་མ་ཡ།  །ཀུན་ཏུ་བཟང་པོ་རང་རིག་ཡེ་སངས་རྒྱས་ལ་ཕྱག་འཚལ་ལོ།  སེམས་ཉིད་གཤིས་ཀྱི་གནས་ལུགས།  གཞིའི་མན་ངག་བསྟན་པ་ནི།  རི་རབ་ཀྱི་རྩེ་མོའི་གྲོང་ཁྱེར་གཉིས་ན།  མི་རྒོད་ལྔ་བཞུགས་ཞེས་པའི་མན་ངག་ནི།  རི་རབ་བྱ་བ་ནི་རང་གི་ལུས་ཡིན་ལ།  རྩེ་མོ་ཞེས་པ་རང་གི་མགོ་ལ་ཟེར།  གྲོང་ཁྱེར་གཉིས་ནི་མིག་གཉིས་ཡིན་ལ།  མི་རྒོད་ལྔ་ནི་ཡེ་ཤེས་ལྔ་ཡིན།  གནས་པ་སྙིང་གི་དཀྱིལ་ན་གནས།  ཡེ་ཤེས་མ་འགགས་པར་མཐོང་བར་[690]བཞུགས་པ་ཡིན།  མན་ངག་བྱ་བ་ནི།  རང་གི་སྙིང་གི་དཀྱིལ་ན་གནས་པ་མ་འགགས་པར་མཐོང་བ་འདི་ཀ་ཡེ་ཤེས་ཟང་ཐལ་གྱི་དགོངས་པ་ཡིན།  དེ་ངོ་ཤེས་པའི་ཆོག་པ་ཡིན་ནོ།  རིགས་ཀྱི་བུ་སྐུ་དང་ཡེ་ཤེས་ཀྱི་ཡུལ་བསྟན་པ་ནི།  བོན་སྐུའི་ཡུལ་བྱང་ཁོག་སྟོད།  ཡེ་ཤེས་ཀྱི་ཡུལ་མིག་གཉིས་ཡིན།  ལོངས་སྐུའི་ཡུལ་མགོ  སྤྲུལ་སྐུའི་ཡུལ་སྒལ་ཚིགས།  ཡང་ན་ལུས་ཐམས་ཅད་ཡིན།  རང་རིག་པའི་ཡུལ་དབྱིངས་ཡིན།  སྒྲོན་མེའི་ཡུལ་ནམ་མཁའ་ཡིན།  ཡེ་ཤེས་ཀྱི་ཡུལ་མེ་ལོང་ཡིན།  འོད་ཀྱི་ཡུལ་རང་གི་རིག་པ་ཡིན།  བོན་སྐུའི་ཡུལ་ཚོམ་བུ་དང་བཅས་པ་ཡིན།  ཐེག་པའི་ཡུལ་གང་ཟག་དབང་པོ་རབ་འབྲིང་ཐ་མར་བཅས་པ་ཡིན།  གསང་བའི་ཡུལ་བོན་ཉིད་ཀྱི་དབྱིངས་སུ་རྟོགས་པ་ཡིན།  མཚན་མར་སྣང་བ་རྣམས་བོན་ཅན་གྱི་ཡུལ་དུ་རྟོགས་པ་ཡིན།  འོད་ལྔ་སངས་རྒྱས་རང་ལུགས་ཨཱོྃ་ཨཱོྃ་ཡིན་པར་རྟོགས།  རང་གི་རིག་པ་རང་ལ་གསལ་ཞིང་གནས་པ་ནི།  རང་རིག་པའི་ཡེ་ཤེས་སུ་རྟོགས་པ་ཡིན།  རང་གི་རིག་པའི་ངོ་བོ་སྟོང་པར་འདུག་པ་ནི།  བོན་གྱི་སྐུ་རུ་རྟོགས་ཏེ།  བོན་གྱི་སྐུ་ཐིག་ལེ་ཉག་གཅིག་༼མིག་གཉིས་༽ཡིན་པར་རྟོགས།  རིགས་ཀྱི་བུ་སངས་རྒྱས་ཀྱི་གནས་ལྔ་ནི།  བོན་སྐུ་རང་གི་སྙིང་གི་དབུས་ན་[691]བཞུགས།  ཡེ་ཤེས་ཟང་ཐལ་གྱི་སྐུ་མིག་གཉིས་ན་བཞུགས།  ལོངས་སྤྱོད་རྫོགས་པའི་སྐུ་གླད་པའི་དཀྱིལ་ན་བཞུགས།  ཐུགས་རྗེ་སྤྲུལ་པའི་སྐུ་སྒལ་ཚིགས་གཞུང་པའི་ནང་ན་བཞུགས།  ཐིག་ལེ་རང་འབྱུང་གི་སྐུ་རང་གི་རྩ་ཐམས་ཅད་ཀྱི་ནང་ན་བཞུགས།  སངས་རྒྱས་སྐུ་ལྔ་རང་ལུས་ལ་གནས་པ་ཡིན།  རིག་པ་མ་འགགས་པ་འདི་བོན་སྐུ་ཡིན་ཏེ་ཡེ་ནས་རང་ལ་གནས།  རིག་པ་འོད་ཀྱི་ལུས་སུ་ཡེ་ནས་གསལ།  ཡུལ་དང་དབང་པོའི་སྣང་བ་ཡེ་ནས་གནས།  རང་རིག་མ་འགགས་པར་ཡེ་ནས་གསལ་བ་འདི་སངས་རྒྱས་ཡིན།  རང་གི་མིག་གཉིས་ཡེ་ཤེས་ཟང་ཐལ་དུ་ཡེ་ནས་གནས་པའོ།  སངས་རྒྱས་རང་ཆས་སུ་ཤེས་པའི་རྟོགས་ཚད་བོན་སྐུ་རུ་ཤར་ཅིང་།  མིག་གཉིས་ཡེ་ཤེས་ཟང་ཐལ་དུ་ཤེས་པས།  ཡེ་ཤེས་འོད་དུ་གསལ།  རིག་པ་ཟང་ཐལ་དུ་ཤེས་པས་ཐམས་ཅད་བོན་སྐུ་རུ་ཤེས།  མིག་གཉིས་ཡེ་ཤེས་ཟང་ཐལ་དུ་ཤེས།  རིགས་ཀྱི་བུ།  སེམས་ཅན་ཐམས་ཅད་ཀྱི་རང་གི་སྙིང་གི་དབུས་ན།  སེམས་ཅན་ཐམས་ཅད་ལ་རང་གི་སྙིང་གི་དབུས་ན།  བོན་སྐུ་མི་འགྱུར་བ་ཡེ་ཤེས་ཀྱི་སྙིང་པོར་འཆར་བ་ནི།  ཡེ་ཤེས་རྣམ་པ་ལྔ་ལྷང་ངེ་ལྷན་ནེ་ལྷམ་མེར་བཞུགས་སོ།  ཡེ་ཤེས་ལྔ་འོད་ལྔ་འབྱུང་ཞིང་གསལ་བ་འོད་དུ་གསལ་ལོ།  དག་པའི་སྣང་བ་ལ་ཡེ་ཤེས་ཀྱི་སྣང་བ་ཕྱོགས་མེད་དུ་ཤར་ནས།  ནུབ་པ་མེད་པར་བཞུགས་སོ།  [692]མཆན།  བོན་སྐུ་མཚན་མའི་ཡུལ་མེད་པས།  མཐའ་ལ་ཐུག་པ་མེད་པར་བཞུགས་སོ།  རིག་པའི་ངོ་བོ་འགྱུར་བ་མེད་པར་བཞུགས་སོ།  ཐུགས་རྗེ་ལ་སྐྱེ་འགག་མེད་པར་བཞུགས་སོ།  བོན་སྐུ་ལ་དྲི་མ་མེད་པས་རང་རིག་པ་ལ་འགག་པ་མེད་དོ།  མ་འགགས་པའི་སྣང་བ་ལ་ཐོགས་རྡུགས་མེད་དོ།  རིག་པའི་ངོ་བོ་མ་འགགས་པར་འོད་གསལ་བས།  འོད་ཐམས་ཅད་ལ་ཁྱབ་པའི་ཡུལ་ཅན་ཞེས་བྱའོ།  རྒྱ་ཆད་དང་ཕྱོགས་ལྷུང་མེད་པར་སྣང་བ་ཡིན་ནོ།  ཕྱི་འབྱུང་ཡུལ་ཐམས་ཅད་དུས་མ་འགྱུར་བར་སྣང་བ་འགྱུར་ནས།  དག་པའི་སྣང་བར་འཆར་རོ།  ཀུན་ཏུ་ཁྱབ་པའི་ཡེ་ཤེས་ཡུལ་ཅན་བདག་ཏུ་སྣང་བ་ཙམ་དུ་འཆར་ཡང་།  ལམ་ལ་ཉེ་རིང་མེད་དོ།  ཡེ་ཤེས་ཀྱི་ཡུལ་སྣང་བའི་ཡུལ་དུ་འཆར་ཡང་།  རབ་ཏུ་དགའ་བའི་ས་དང་པོ་ལ་འཛིན་པ་མེད་པ་ཙམ་དུ་ཟད་དོ།  རིགས་ཀྱི་བུ་སངས་རྒྱས་ཀྱི་སྐུ་དེ།  སྣང་བ་མ་འགག་པར་ཡུལ་དུ་སྣང་བ་དེ་ལ།  སེམས་སྤྲོས་པ་མེད་པར་རྟོག་བྲལ་ཆེན་པོར་བཞུགས་སོ།  རང་གི་ཙི་ཏའི་དབུས་ན།  བོན་སྐུའི་ངོ་བོ་སྟོང་པར་གསལ་ལ་འཚེར་བར་བཞུགས་སོ།  ཡེ་ཤེས་གསལ་བར་བཞུགས་སོ།  ཁ་དོག་གསལ་བར་བཞུགས་སོ།  འོད་ཟེར་དུ་མ་འཕྲོའོ་གསལ་ལ་འཚེར་བར་བཞུགས་སོ།  སྐུ་གཡོ་བ་[693]མེད་པར་བཞུགས་སོ།  བདེར་གཤེགས་རིགས་ལྔ་ཡབ་ཡུམ་ཚོམ་བུ་ལྔ་ལྡན་དུ་ཡེ་ནས་ཕྱོགས་རིས་མེད་པར་བཞུགས་སོ།  བདེར་གཤེགས་ཀྱི་སྐུ་བརྟེན་པ་བྱང་ཁོག་སྟོད་ལ་བརྟེན།  སངས་རྒྱས་ཀྱི་ས་ན་སྐུ་དང་ཡེ་ཤེས་འགག་པ་མེད།  ད་ལྟ་བཞུགས་པ་ཙི་ཏའི་དབུས་ན་བཞུགས།  གསལ་བ་ནམ་མཁའི་ངང་དུ་གསལ།  ཡེ་ཤེས་ཟང་ཐལ་གྱི་སྐུ།  བརྟེན་པ་ཆུ་བུར་གྱི་མིག་ལ་བརྟེན།  བཞུགས་པ་མིག་འབྲས་ཀྱི་དཀྱིལ་ན་བཞུགས།  གསལ་བ་མཐོང་བ་མ་འགགས་པར་ཤར།  མིག་གི་དཀྱིལ་ན་ཡེ་ཤེས་ཀྱི་སྐུ་གསལ་འགྲིབ་མེད་པར་བཞུགས་སོ།  ལོངས་སྤྱོད་རྫོགས་པའི་སྐུ།  བརྟེན་པ་རང་གི་མགོ་ལ་བརྟེན།  བཞུགས་པ་དུང་ཁང་དབུས་ན་བཞུགས།  གསལ་ལ་དངས་པའི་ཤེལ་སྒོང་ཕྱིས་པ་ལྟར་གསལ།  ལོངས་སྤྱོད་རྫོགས་པའི་སྐུ་མེ་ལོང་གི་དཀྱིལ་ལྟར་མངོན་སུམ་དུ་འཆར་རོ།  རང་གི་དུང་ཁང་གི་དབུས་ན།  ཁྲོ་བོའི་སྐུ་ཐུགས་རྗེས་ཐམས་ཅད་འཛིན་བྱེད་དང་བཅས་ནས་བཞུགས།  སྐུ་ཉུང་འབྲུ་ཙམ་སྤྱན་གཅེར་གྲོལ་དུ་བཞུགས།  དུང་ཁང་གཞའ་ཚོན་གྱི་འོད་ལྔས་གང་ནས་བཞུགས་སོ།  སྤྲུལ་པའི་སྐུ་བརྟེན་པ་རང་གི་ལུས་ལ་བརྟེན།  བཞུགས་པ་བྱང་ཁོག་གི་དབུས་རྒྱུངས་པའི་ནང་ན་བཞུགས།  གསལ་བ་[694]འཕྲུལ་གྱི་མེ་ལོང་སྒོ་ཕྱེས་བས་གསལ།  སྤྲུལ་པའི་སྐུ་བྱེ་བ་ཕྲག་ཁྲིག་དུང་ཕྱུར་དང་བཅས་པ།  སྐུ་ཆ་ཕྲ་ལ་གསལ་ཞིང་མཛེས་པ།  རང་བཞིན་གྱིས་བཀྲ་ལ་ཉམས་དགའ་བ།  འོད་ཟེར་དུ་མ་འཕྲོ་བ།  མངོན་སུམ་དུ་བཞུགས་པར་གྱུར་ཏོ།  ཐིག་ལེ་རང་འབྱུང་གི་སྐུ།  བརྟེན་པ་རང་གི་གཟུགས་ཀྱི་ཕུང་པོ་ལ་བརྟེན།  བཞུགས་པ་རང་གི་རྩ་ཐམས་ཅད་ལ་བཞུགས།  འབྱུང་བ་གསང་བའི་སྒོ་ལ་འབྱུང་།  གསལ་བ་པདྨའི་ཟེ་འབྲུའི་ནང་དུ་བཅུག་པས་གསལ།  འཆར་བ་རང་གི་ལུས་ངག་ཡིད་གསུམ་ལ་གསལ་བར་འཆར་རོ།  རིགས་ཀྱི་བུ་སངས་རྒྱས་ཀྱི་གསལ་བ་ལྔ་ནི།  སངས་རྒྱས་ཀྱི་ཞིང་ཁམས་འོད་ལྔ་རང་ལ་གསལ་ལོ།  འོད་ལྔ་རང་གི་རིག་པའི་གདངས་སུ་གསལ་ལོ།  རང་གི་རིག་པ་གསལ་ལ་མ་འགགས་པ་འདི།  སངས་རྒྱས་ཡིན་པར་གསལ།  ཡེ་ཤེས་རང་གི་མིག་ལ་གསལ་ལོ།  དེ་ལྟར་སྐུ་དང་ཡེ་ཤེས་ཐམས་ཅད་རང་གི་སེམས་ཉིད་འདི་ལས་འབྱུང་ཞིང་།  གསལ་བར་འཆར་བས།  གནས་ལུགས་ཀུན་གཞིའི་མན་ངག་ཅེས་བྱའོ།  གནས་པ་གཞིའི་མན་ངག་བསྟན་པའི་ལེའུ་སྟེ་གཅིག་པའོ།  ས་མ་ཡ༎  ༸  ཀུན་ཏུ་བཟང་པོ་རང་གྲོལ་རྟོགས་པ་ཆེ་ལ་ཕྱག་འཚལ་ལོ།  རང་རྒྱུད་ལ་སངས་རྒྱས་ངོ་བོ་མངོན་སུམ་དུ་གནས་[695]པའི་མན་ངག་བསྟན་པ་ནི།  རིགས་ཀྱི་བུ་ཙི་ཏ་ཟ་མ་ཏོག་གི་ནང་ན་ཡིད་བཞིན་ནོར་བུའི་སངས་རྒྱས་བཞུགས་ཞེས་པའི་མན་ངག་ནི།  ཟ་མ་ཏོག་ནི་སྙིང་ཡིན།  ཡིད་བཞིན་ནོར་བུའི་སངས་རྒྱས་ནི།  རང་གི་སེམས་ཉིད་ས་ལེར་མ་བཅོས་པ་འདི་ལས།  ཡོན་ཏན་སྣ་ཚོགས་འབྱུང་བ་འདི་ཡིན་ནོ།  བཞུགས་པའི་མན་ངག་ནི།  རང་གི་སྙིང་ནང་ན།  སངས་རྒྱས་ཀྱི་སྐུ་དང་ཡེ་ཤེས་རང་གི་རིག་པ་ལ་བཞུགས་པ་འདི་ཡིན།  རིགས་ཀྱི་བུ་སངས་རྒྱས་ཀྱི་ངོ་བོ་ལྔ་ནི།  སངས་རྒྱས་ཀྱི་ངོ་བོ་བོན་སྐུ་ཡིན།  བོན་སྐུའི་ངོ་བོ་རང་གི་རིག་པ་ཡིན།  རིག་པའི་ངོ་བོ་མིག་ཡིན།  མིག་གི་ངོ་བོ་མཐོང་ལ་མ་འགགས་པ་འདི་ཡིན་སངས་རྒྱས་ཀྱི་ངོ་བོ་ཡེ་ཤེས་ཀྱི་ལུས་ཅན་འདི་ཡིན།  རིགས་ཀྱི་བུ།  རང་གི་རིག་པའི་ངོ་བོ་མ་འགགས་པར་གསལ་བ་འདི་ཡིན།  རང་གི་མིག་དཀྱིལ་ནས་ཕར་ལ་མཐོང་བ་མ་འགགས་པ་འདི་ཀ་སངས་རྒྱས་ཡིན་ནོ།  ལོངས་སྐུའི་ངོ་བོ་ཤེས་རབ་ཀྱི་སྐུར་བཞུགས་པ་འདི་ཡིན།  ཤེས་རབ་ཀྱི་སྐུའི་ངོ་བོ་དོན་ལ་སྤྱོད་པ་ཡིན།  ཤེས་རབ་ཀྱི་ངོ་བོ་མ་འགགས་པར་ཤེས་པ་འདི།  ལོངས་སྤྱོད་རྫོགས་པའི་སྐུ་སངས་རྒྱས་ཁ་མིག་རྣ་བ་ཅན་ཞེས་བྱ་བ་ཡིན་ནོ།  སྤྲུལ་པའི་སྐུའི་ངོ་བོ་ནི།  ཐམས་ཅད་འོད་ལྔར་འཆར་བ་ཡིན།  [696]འོད་ལྔ་རང་གི་རིག་པའི་ཆོ་འཕྲུལ་ལས་སྤྲུལ་པ་ཡིན།  ཡང་ན་སྤྲུལ་སྐུའི་ངོ་བོ་ཐུགས་རྗེ་མ་འགགས་པར་ཤར་བ་འདི་ཡིན་ནོ།  རིགས་ཀྱི་བུ་སངས་རྒྱས་ཀྱི་སྣང་བ་ལྔ་ནི།  ཡང་དག་པར་རྫོགས་པའི་སངས་རྒྱས་རང་གི་ལུས་ལ་ཟང་ཐལ་དུ་སྣང་།  རྩ་ཟང་ཐལ་དུ་སྣང་།  ཡུལ་ཟང་ཐལ་དུ་སྣང་།  མིག་ཟང་ཐལ་དུ་སྣང་།  རིག་པ་ཟང་ཐལ་དུ་སྣང་།  ཤེས་པ་ཟང་ཐལ་དུ་སྣང་།  སངས་རྒྱས་རང་ལུས་ལ་ཟང་ཐལ་དུ་སྣང་བ་འདི།  སངས་རྒྱས་ཙི་ཏའི་དབུས་ན་བཞུགས་པ་དེ།  ཤ་ཁྲག་གི་ཕུང་པོས་དྲིལ་ཡང་མ་ཐུབ་པར།  རང་གི་ཤེས་པ་ས་ལེར་གསལ་བ་འདི།  སངས་རྒྱས་རང་ལུས་ལ་ཟང་ཐལ་དུ་སྣང་བ་ཡིན་ནོ།  རང་གི་ཤེས་པ་ཟང་ཐལ་དུ་སྣང་བ་འདི།  ལུས་ལྕགས་ཀྱི་ཁང་པ་དགུ་རིམ་དུ་བཅུག་ཀྱང་།  རང་གི་རིག་པ་མ་ཐུབ་པར་གཞན་དུ་འཆར་བ་འདི།  སངས་རྒྱས་རང་གི་རིག་པ་ལ་ཟང་ཐལ་དུ་སྣང་བ་ཡིན།  སངས་རྒྱས་ཀྱི་ཡུལ་ཟང་ཐལ་དུ་སྣང་བ་ནི།  བོན་སྐུ་བརྟེན་པ་བྱང་ཁོག་སྟོད་ལ་བརྟེན།  བཞུགས་པ་ཙི་ཏ་ན་བཞུགས།  གསལ་བ་རང་རིག་མཁའ་ལ་གསལ།  ཡུལ་ཟང་ཐལ་དུ་སྣང་བ་ཡིན།  རང་གི་རིག་པ་ཟང་ཐལ་དུ་སྣང་བ་ནི།  སངས་རྒྱས་ཙི་ཏའི་དབུས་ན་བཞུགས་ཀྱང་།  ཤ་ཁྲག་ལུས་ཀྱིས་མ་ཐུབ་པར།  [697]ཆུ་བུར་མིག་ནས་ཐོན་ནས་ཟང་ཐལ་དུ་སྣང་བ་འདི།  མིག་ཟང་ཐལ་དུ་གསལ་བ་ཡིན་ནོ།  རིགས་ཀྱི་བུ།  སངས་རྒྱས་ཡིན་ལུགས་བསྟན་པ་ནི།  རང་གི་ཤེས་རིག་གི་ངོ་བོ་འདི།  གསལ་ལ་མ་འགགས་པར་གནས་པ་འདི་བོན་ཉིད་ཡིན།  རང་རིག་བོན་སྐུ་མ་འགགས་པར་བཞུགས་པ་ཡིན།  རང་གི་མིག་དཀྱིལ་ན་ཤེས་རིག་མ་འགགས་པར་འཆར་བ་འདི་སངས་རྒྱས་ཡིན་པར་ཤེས་ན།  སངས་རྒྱས་རང་ལ་རྙེད་པ་ཡིན།  དབུགས་ཆད་པ་དང་སྣང་བ་ཐམས་ཅད་འོད་དུ་འཆར་བ་ཡིན་ནོ།  རིག་པ་མིག་ནས་ཐོན་ནས་སྣང་བ་ཐམས་ཅད་བོན་སྐུར་འཆར་བ་ཡིན་ནོ།  རིག་པ་རང་འོད་རང་ལ་འཆར་བ་ནི།  བོན་ཉིད་མ་དང་འཕྲད་པ་ཡིན་ནོ།  འོད་དང་སྐུའི་སྣང་བ་འཆར་བ་དེ་རང་རིག་པའི་རང་འོད་དུ་ཤེས་པས།  རང་འོད་ཀྱི་སྣང་བ་དང་གཉིས་སུ་མེད་པར་ཐིམ་ནས་སངས་རྒྱས་པ་ཡིན་ནོ།  རིགས་ཀྱི་བུ་སངས་རྒྱས་མངོན་གྱུར་དུ་བསྟན་པ་ནི།  མ་འོངས་པའི་སེམས་ཅན་ལ།  ད་ལྟ་སངས་རྒྱས་མངོན་སུམ་ན།  རང་གི་ཆུ་བུར་མིག་ནང་ནས།  མཐོང་བ་མ་འགགས་ས་ལེར་གསལ་བ་འདི།  སངས་རྒྱས་ཡིན་པར་ཤེས་པར་གྱིས་ཤིག  རང་རྒྱུད་ལ་སངས་རྒྱས་མངོན་སུམ་དུ་བསྟན་པའི་ལེའུ་སྟེ་གཉིས་པའོ།  ས་མ་ཡ༎  [698]༸  ཀུན་ཏུ་བཟང་པོ་རང་འབྱུང་རིག་པའི་རྩལ་ལ་ཕྱག་འཚལ་ལོ།  བོན་སྐུའི་ངོ་བོ་རང་ལ་གནས་པའི་མན་ངག་ནི།  རིགས་ཀྱི་བུ་གསེར་གཡུའི་ཁང་པ་ན།  རིན་པོ་ཆེ་སྣ་ལྔའི་མཆོད་རྟེན་རང་འབྱུང་དུ་བྱོན་ནས།  མུ་ཏིག་གིས་འཁོར་བར་བཞུགས་པའི་མན་ངག་ཅེས་བྱ་བ་ནི།  གསེར་ནི་བོན་ཉིད་རྣམ་དག་སྤྲོས་པའི་མཐའ་དང་བྲལ་བ།  དུས་གསུམ་དུ་མི་འགྱུར་བ་རང་གི་རིག་པའི་ངོ་བོ་འདི་ཡིན།  གཡུའི་ཁང་པ་ནི།  རང་རིག་པའི་ཡེ་ཤེས་འདི་ཡིན།  རིག་པའི་ཡེ་ཤེས་ནི་ངོ་བོ་འགགས་མེད་དུ་གསལ་བ་འདི་ཡིན།  ཁང་པ་ནི་ཙི་ཏའི་གུར་རོ།  བོན་སྐུ་ནི་རང་རིག་ས་ལེར་གསལ་པ་འདི་ལ་ཟེར་རོ།  རིན་པོ་ཆེ་སྣ་ལྔའི་མཆོད་རྟེན་ནི།  སྐུ་ལྔ་ཡེ་ཤེས་ལྔ་ལ་ཟེར་བ་ཡིན།  མུ་ཏིག་ནི་མིག་གཉིས་ཡིན།  འཁོར་ནི་རང་གི་མིག་འབྲས་གཉིས་ལ་ཟེར་བ་ཡིན།  བཞུགས་པ་ནི་མིག་དཀྱིལ་ན་སངས་རྒྱས་བཞུགས་པའོ།  རང་གི་མིག་སངས་རྒྱས་སུ་ཤེས་པའི་མན་ངག་གོ།  རིགས་ཀྱི་བུ།  སྐུ་གསུམ་ངོས་འཛིན་པའི་མན་ངག་ནི།  ཕུང་པོ་ལྷག་མེད་དུ་སངས་རྒྱས་པར་འདོད་ན།  རང་གི་མིག་གིས་མཐོང་བ་མ་འགགས་པར།  ས་ལེར་གསལ་བ་འདི།  ཡེ་ཤེས་ཟང་ཐལ་དུ་ངོ་ཤེས་ན།  སངས་རྒྱས་ཀྱི་སྐུ་ངོ་ཤེས་པ་ཡིན་ནོ།  དེའི་ཕྱིར་ན་རང་གི་[699]མིག་དཀྱིལ་ན།  འོད་ལྔའི་དཀྱིལ་ན་རྒྱལ་བ་རིགས་ལྔའི་སྐུ་ཡེ་ཤེས་ཀྱི་ཚུལ་དུ་འཁོར་དང་བཅས་པ་བཞུགས་ཏེ།  སྐུ་ཉུངས་འབྲུ་ཙམ་ལ་སྤྱན་གཅེར་གྲོལ་དུ་བཞུགས་སོ།  སྐུ་དེའི་ངོ་བོ་གསལ་བ་ཟང་ཐལ་ལ་འཛིན་རྟོག་དང་བྲལ་བར་བཞུགས་སོ།  ད་ལྟ་ཙི་ཏའི་དབུས་ན་སྐུ་ཉུངས་འབྲུ་ཙམ་དུ་གནས་ཀྱང་།  འཁྲུལ་སྣང་འགགས་པའི་དུས་ན།  སྐུ་ཆེ་བ་རི་རབ་དང་མཉམ་པའི་དུས་ན།  ལོངས་སྤྱོད་རྫོགས་པའི་སྐུ་ཡིན།  རང་འཆི་ཁར་བོན་ཉིད་ཀྱི་ནམ་མཁའ་ལ་ཡེ་ཤེས་སྒྱུ་མའི་སྐུ་མེ་ཏོག་ཚོམ་བུ་ལྟར་རང་ལ་འཆར་རོ།  འཁྲུལ་སྣང་འགགས་ནས་སྣང་སྲིད་ཐམས་ཅད་འོད་དང་སྐུར་འཆར་རོ།  དེའི་དུས་སུ་དག་པའི་སྣང་བ་འཆར་བས།  རིག་པ་འོད་དང་འདུ་འབྲལ་མེད་པར་བཞུགས་སོ།  རིག་པ་མིག་ནས་ཐོན་ནས།  སྣང་སྲིད་ཐམས་ཅད་འོད་ལྔར་འཆར་བ་ཡིན་ནོ།  ཡེ་ཤེས་འོད་དུ་འབར་བའི་དུས་སུ་རང་གི་སྣང་བ་ལ་འཆར་བས།  རང་ཡེ་ཤེས་ཀྱི་ངང་དུ་ཐིམ་ནས་སངས་རྒྱས་པ་ཡིན།  རང་འོད་ཀྱི་སྣང་བ་ལ་ཐིམ་ནས།  ལོངས་སྤྱོད་རྫོགས་པའི་སྐུ་ཐོབ་པ་ཡིན་ནོ།  སྲིད་པའི་མེ་ལོང་ལ་རང་གི་མིག་གཙུགས་ནས།  རང་གིས་མཚན་མོ་ལྟ་བུའི་ཕྱོགས་ནས།  ཉིན་མོ་རང་གི་མིག་གིས་རྟོགས་ནས་བལྟས་པས།  [700]རང་གི་ཙི་ཏའི་དབུས་ན།  ཡེ་ཤེས་ཀྱི་གཞལ་ཡས་ན།  ལོངས་སྤྱོད་རྫོགས་པའི་སྐུ་བཞུགས་པ་དེ།  རང་ལ་འཆར་བ་ཡིན་ནོ།  བོན་གྱི་སྐུ་བརྟེན་པ་རང་གི་ལུས་ལ་བརྟེན།  གནས་པ་སྙིང་གི་དཀྱིལ་ན་གནས།  གསལ་བ་མིག་ནས་ཕར་གསལ།  རང་གི་རིག་པའི་ངོ་བོ་དེ།  དངོས་པོ་དང་ཁ་དོག་ཅིར་ཡང་མ་གྲུབ།  སྟོང་སང་ངེ་འདུག་པ་འདི་ཀ་བོན་ཉིད་ཡིན་ནོ།  སྟོང་བདོ་ཙམ་ན་སྟོང་པ་ཕྱལ་ཆད་དུ་མ་སོང་བར།  རིག་པ་ས་ལེར་གསལ་བ་འདི་ཀ་ཡེ་ཤེས།  སྟོང་པ་དང་གསལ་བ་གཉིས་སུ་མ་སོང་སྟེ།  དངོས་པོ་དང་མཚན་མ་མ་གྲུབ་པ།  ངོ་བོ་སྟོང་པ་རང་གི་ཤེས་རིག་མ་འགགས་པར་གསལ་བ་འདི།  གཞི་ཀ་དག་བོན་གྱི་སྐུ་ཞེས་བྱ་བ་ཡིན་ནོ།  རང་གི་རིག་པའི་ངོ་བོ་མ་འགགས་པར་གསལ་བ་འདི་སངས་རྒྱས་ཀྱི་དགོངས་པ་ཡིན་ནོ།  རང་གི་རིག་པ་དངོས་པོར་གྲུབ་པ་མེད་པས།  བོན་ཉིད་སྟོང་པ་ཡིན།  ངོ་བོ་སྟོང་པའི་ཡེ་ཤེས་རིག་པ་མ་འགགས་པར་ས་ལེར་གསལ་ཞིང་འདུག་པས།  སྟོང་ཉིད་ཡེ་ཤེས་ཀྱི་སྙིང་པོ་ཅན་ཞེས་བྱའོ།  ཡེ་ཤེས་ཀྱི་འོད་ཁ་དོག་ལྔར་གསལ་བས།  ཡེ་ཤེས་འོད་ཀྱི་སྙིང་པོ་ཅན་ཞེས་བྱའོ།  སྣང་བ་ཐམས་ཅད་འོད་དུ་འཆར་བས་འོད་མཐའ་དབུས་མེད་པའི་ཡུལ་ཅན་ཞེས་བྱའོ།  རང་གི་ཙི་ཏའི་[701]དབུས་ན།  སངས་རྒྱས་ཀྱི་ཞིང་ཁམས་ཡེ་ཤེས་གསུམ་རྩེགས་ཀྱི་སྣང་བ་བཞུགས་སོ།  ཡེ་ཤེས་གསུམ་རྩེགས་ཀྱི་སྣང་བ་ནི།  རང་བཞིན་དག་པའི་སྣང་བ་དང་།  བོན་ཉིད་དག་པི་རང་མདངས་དང་།  ཡེ་ཤེས་དག་པའི་རང་མདངས་དང་གསུམ་སྟེ།  རང་བཞིན་དག་པའི་སྣང་བ་ནི།  རང་རིག་པའི་ངོ་བོ་སྟོང་པར་འདུག་པ་འདི་ལ་ཟེར་བ་ཡིན།  བོན་ཉིད་དག་པའི་རང་གདངས་ནི།  རང་གི་ཤེས་རིག་གི་ངོ་བོ་ཁ་དོག་མ་གྲུབ་པ།  སྟོང་སང་ངེ་འདུག་པ་འདི་ལ་ཟེར་བ་ཡིན་ནོ།  ཡེ་ཤེས་དག་པའི་འོད་གདངས་ནི།  འོད་ལྔར་གསལ་བ་འདི་ཡིན་ནོ།  དེ་ལྟར་རང་གི་ཙི་ཏའི་དབུས་ན།  སངས་རྒྱས་ཀྱི་ཞིང་ཁམས་གསུམ་རྩེགས་བཞུགས་པ་ནི།  ཙི་ཏའི་དབུས་ན་རང་རིག་ཀུན་ཏུ་བཟང་པོ་དང་བོན་སྐུ་ཀུན་ཏུ་བཟང་པོ་དང་།  རང་ཤེས་རིག་གི་ངོ་བོ་ཀུན་ཏུ་བཟང་པོ་དང་གསུམ་བཞུགས་ཏེ།  རང་རིག་ཀུན་ཏུ་བཟང་པོ་ནི།  སེམས་ཀྱི་ངོ་བོ་གསལ་སང་ངེ་བ་འདི།  ཡེ་ཤེས་ངོ་བོ་གསལ་བ་ཡིན།  བོན་སྐུ་ནི་སྐུ་མདོག་མཐིང་ཁར་བཞུགས་སོ།  རང་ཤེས་རིག་གི་ངོ་བོ་ནི།  ཡེ་ཤེས་འགགས་པ་མེད་རྨོངས་པ་མེད་པར་སྨྲ་བསམ་བརྗོད་ལས་འདས་པར་བཞུགས་སོ།  ཐུགས་རྗེ་འོད་ཀྱི་སྐུ་ལ་རྟོག་པ་མེད་པས།  སྣང་ལ་[702]རང་བཞིན་མེད་པས་མེ་ལོང་གི་གཟུགས་བརྙན་གྱི་ཚུལ་དུ་རང་འབྱུང་རང་ཤར་ནས་རང་གི་ཙི་ཏ་ན་བཞུགས་སོ།  བོན་ཉིད་ཀུན་ཏུ་བཟང་པོ་སྤྲོས་བྲལ་སྟོང་པ་ཉིད།  ལུས་དང་གྲིབ་མའི་ཚུལ་དུ་ཡབ་ཡུམ་འཁྲིལ་པར་བཞུགས་སོ།  དེ་ནི་སྲིད་པའི་མེ་ལོང་ནང་དུ་མིག་གཙུགས་པས་གསལ་ལོ།  རང་རིག་པའི་ངོ་བོ་སྟོང་པ་ཅིར་ཡང་མ་གྲུབ་པ།  སང་ངེ་འདུག་པ་འདི་བོན་ཉིད་ཡིན།  སྟོང་པ་ཕྱལ་ཆད་དུ་མ་སོང་པར།  རང་གི་རིག་པ་མ་འགགས་པར་གསལ་བ་དེ་ཡེ་ཤེས་ཡིན།  དེ་གཉིས་དབྱེར་མེད་པས་མིག་ལ་ཡེ་ཤེས་ཟང་ཐལ་དུ་མཐོང་བ་མ་འགགས་པར་བཞུགས་ཏེ།  བོན་ཉིད་ཟང་ཐལ་ཐིག་ལེ་ཉག་གཅིག་ཅེས་བྱའོ།  བོན་སྐུའི་ངོ་བོ་རང་ལ་གནས་པར་བསྟན་པའི་ལེའུ་སྟེ་གསུམ་པའོ།  ས་མ་ཡ༎  ༸  ཀུན་ཏུ་བཟང་པོ་རང་རིག་སྤྲོས་དང་བྲལ་ལ་ཕྱག་འཚལ་ལོ།  བོན་སྐུའི་མཚན་ཉིད་བསྟན་པའི་མན་ངག་ནི།  རིགས་ཀྱི་བུ།  གསེར་གྱི་སྤང་བཟང་ལ་གཡུའི་མེ་ཏོག་བཀྲམ་ནས།  ཉི་ཟླ་གཉིས་བཞུགས་པའི་མན་ངག་ནི།  གསེར་གྱི་སྤང་བཟང་ནི།  བོན་ཉིད་རྣམ་པར་དག་པའི་ཀློང་།  ཞིང་ཁམས་སྐྱེ་འགགས་མེད་པ་དེ་ནི།  རང་ཤེས་རིག་གི་ངོ་བོ་ཅིར་ཡང་མ་གྲུབ་པ་སྟོང་སང་ངེ་བ་འདི་ཡིན་ནོ།  གཡུའི་མེ་ཏོག་བཀྲམ་པ་ནི།  [703]རང་གི་ཤེས་རིག་སྣ་ཚོགས་སུ་འཆར་བ་བཀྲ་ལ་གསལ་བ་འདི་ཡིན་ནོ།  ཉི་ཟླ་གཉིས་ནི་མིག་གཉིས་ཡིན་ནོ།  བཞུགས་པ་ནི་མིག་དཀྱིལ་ན་བཞུགས་པས།  སངས་རྒྱས་མཐོང་བ་མ་འགགས་པར་གསལ་བ་ཞིག་ཡིན།  རིགས་ཀྱི་བུ།  བོན་སྐུའི་མཚན་ཉིད་བསྟན་པ་ནི།  བོན་སྐུ་ཐིག་ལེ་ཉག་གཅིག་མཚན་ཉིད་ལྔ་ལྡན་དུ་བཞུགས་སོ།  དེ་ཡང་རང་གི་ཙི་ཏའི་དབུས་ན།  ཡེ་ཤེས་ཀྱི་སྐུ་འོད་དང་འོད་ཁྱིམ་གྱི་ཚུལ་དུ་བཞུགས་སོ།  མེ་ལོང་ཡེ་ཤེས་འོད་ཁ་དོག་དཀར་པོའི་དབུས་ན་ཤར་ཕྱོགས་ན་བཞུགས་སོ།  མཉམ་ཉིད་ཡེ་ཤེས་འོད་ཁ་དོག་ལྗང་ཁུའི་དབུས་ན་བྱང་ཕྱོགས་ན་བཞུགས་སོ།  སོ་སོར་རྟོགས་པའི་ཡེ་ཤེས་འོད་ཁ་དོག་དམར་པོའི་དབུས་ན་ནུབ་ཕྱོགས་ན་བཞུགས་སོ།  བྱ་བ་ནན་ཏན་ཡེ་ཤེས་འོད་ཁ་དོག་སྔོན་པོའི་དབུས་ན་ལྷོ་ཕྱོགས་ན་བཞུགས་སོ།  སྟོང་ཉིད་ཡེ་ཤེས་འོད་ཁ་དོག་མཐིང་ཁའི་དབུས་ན་དབུས་ཕྱོགས་ན་བཞུགས་སོ།  རང་གི་ཙི་ཏའི་དབུས་ན།  བོན་སྐུ་ཐིག་ལེ་ཉག་གཅིག་ཡེ་ཤེས་ལྔ་འོད་ལྔའི་མཚན་ཉིད་དུ་བཞུགས་སོ།  ཡེ་ཤེས་ལྔ་འོད་ལྔའི་དབུས་ན་བཞུགས་སོ།  འོད་ལྔ་རང་གི་སྙིང་ལ་མེ་རེར་བཞུགས་སོ།  དེ་ཡང་རང་གི་སྙིང་གི་དཀྱིལ་ནས།  མིག་དཀྱིལ་དུ་རྩ་དར་གྱི་སྐུད་པ་ཙམ་ཞིག  [704]ཁྲག་དང་ཆུ་སེར་མེད་པར་མཉེན་ལ་འཁྲིལ་པར་ཡོད་དོ།  དེའི་ནང་ནས་ཡེ་ཤེས་རྒྱུད་ནས་མིག་ན་ཕར་རང་གི་རིག་པ་ཡེ་ཤེས་མཐོང་བ་མ་འགགས་པར་བཞུགས་སོ།  དེ་བོན་ཉིད་དང་སྣང་བའི་བར་ན་ཡེ་ཤེས་ཁྱབ་བདལ་བྱ་བ་ཡིན།  བོན་སྐུ་རང་གི་སྙིང་གི་དཀྱིལ་ན།  སངས་རྒྱས་རིགས་ལྔ་ཡེ་ཤེས་ཀྱི་རང་བཞིན་དུ་བཞུགས་པ་ཡིན།  སྣང་བ་ནི་ཕྱིའི་ཡུལ་སྣང་བ་འདི་ཡིན་ནོ།  བར་ན་ཡེ་ཤེས་ཀྱིས་ཁྱབ་པ་ནི།  རང་གི་མིག་གི་དཀྱིལ་ན་ཕར་མཐོང་བ་མ་འགགས་པར་ས་ལེར་གསལ་བ་འདི་ཡིན་ནོ།  འདི་སངས་རྒྱས་ཟང་ཐལ་ཡིན་ནོ།  རང་གི་རྣམ་ཤེས་མཐོང་བ་མ་འགགས་པར་གསལ་བ་འདི།  ནམ་མཁའི་གདངས་ལ་གདོད་ནས་བཞུགས་པས།  ཡེ་ཤེས་ལྷུག་པར་འཆར་རོ།  རང་གི་མིག་ནང་ནས་གཟུགས་གསལ་བ་དང་།  རྣ་བས་སྒྲ་ཤེས།  སྣས་དྲི།  ལྕེས་རོ།  ལུས་ཀྱིས་རེག་བྱ།  ཡིད་ཀྱིས་བོན་ཤེས་པ་རྣམས།  བོན་སྐུའི་ཡེ་ཤེས་ཡིན་ནོ།  རང་གི་རིག་པ་མི་རྟོག་པ་འདི་ལ་ཡེ་ཤེས་ཀྱི་ཡོན་ཏན་བསམ་གྱིས་མི་ཁྱབ་པ་འབྱུང་བ་ཡིན་ནོ།  བདག་གི་སྙིང་ནང་ན་ཡོད་པའི་ཡེ་ཤེས་རིག་པ་འདི་ལ།  ཡོན་ཏན་བསམ་གྱིས་མི་ཁྱབ་པ་འབྱུང་བས།  རང་ལ་འཆར་བའི་ཡེ་ཤེས་ཞེས་བྱའོ།  རྟོག་པ་དང་ཡེ་ཤེས་ཐ་མི་དད་པ་ཡིན་[705]ནམ།  རྣམ་པར་རྟོག་པ་རང་འབྱུང་གི་བོན་སྐུ་ཡིན་ནམ།  གཉིས་སུ་མེད་པ་བོན་སྐུ་ཡིན་ནམ་སྙམ་ན།  རྣམ་པར་རྟོག་པ་ཐམས་ཅད་རང་གི་རིག་པ་ལས་བྱུང་།  ཞི་བ་ཡང་རང་གི་རིག་པའི་ངང་དུ་ཞི།  རྣམ་པར་རྟོག་པ་ཐམས་ཅད་རང་གི་རིག་པ་ལ་འཆར་ཞིང་།  རང་གི་རིག་པ་ལ་སྣང་བས་ངོ་བོ་ཉིད་ཀྱི་སྐུ་ཞེས་བྱའོ།  རྟོག་པ་སྣ་ཚོགས་སུ་སྣང་བ་དེ་ཡེ་ཤེས་ཀྱི་སྣང་བ་ཡིན་པས།  རྟོག་པ་བྱང་ཆུབ་ཀྱི་སེམས་སུ་ཤེས་པར་གྱིས་ཤིག  རྟོག་པ་དང་ཡེ་ཤེས་ཐ་མི་དད་དམ་སྙམ་ན།  རྟོག་པ་རང་ཡེ་ཤེས་ཡིན་ནམ་སྙམ་ན།  བོན་ཉིད་ལ་བློ་བཞག་པས་རྟོག་པ་སྟོང་པར་ཤེས།  སྟོང་པ་བོན་ཉིད་དུ་ཤེས།  རྟོག་པ་བོན་ཉིད་དུ་ཤེས་ན།  གཉིས་སུ་མེད་པར་སངས་རྒྱས་པའོ།  ཕྱི་དབུགས་ཆད་ནས་ནང་དབུགས་མ་ཆད་པའི་དུས་སུ།  བོན་ཉིད་རང་སྣང་གི་ནམ་མཁའ་ལ།  ཡེ་ཤེས་སྒྱུ་མ་ལྟ་བུ་དེ་འཆར་ངེས་པས།  དེ་ངོ་ཤེས་པས་སངས་མི་རྒྱ་མི་སྲིད་པའོ།  བོན་སྐུའི་མཚན་ཉིད་བསྟན་པའི་ལེའུ་སྟེ་བཞི་པའོ།  ས་མ་ཡ༎  ༸  ཀུན་ཏུ་བཟང་པོ་སྐུ་གསུམ་འདུ་འབྲལ་མེད་ལ་ཕྱག་འཚལ་ལོ།  སངས་རྒྱས་ཞིང་ཁམས་ངོ་སྤྲོད་ཀྱི་གདམས་ངག་བསྟན་པ་ནི།  ཉི་ཟླའི་ཁང་པ་ན་རིན་པོ་ཆེ་སྣ་ལྔའི་འོད་འབར་བར་བཞུགས་ཞེས་པའི་མན་[706]ངག་ནི།  རིགས་ཀྱི་བུ།  ཉི་ཟླ་ནི་རང་གི་སྙིང་ཡིན་ཏེ།  ཉི་མ་ནི་རྩ་བ་ན་ཁྲག་ཡོད་པ་དེའོ།  ཟླ་བ་ནི་རྩེ་མོ་ན་ཚིལ་ཡོད་པ་དེ་ལ་ཟེར་རོ།  འོད་ལྔ་འབར་བ་ནི་སྙིང་གི་དཀྱིལ་ན།  རྒྱལ་བའི་སྐུ་ལྔ་ཡེ་ཤེས་ལྔར་བཞུགས་པ་ལ་ཟེར་རོ།  རང་གི་ཙི་ཏ་སངས་རྒྱས་ཀྱི་གུར་ཁང་ཡིན།  རིན་པོ་ཆེ་ནི་བོན་སྐུ་ལ་ཟེར་རོ།  བོན་སྐུ་ནི་རང་རིག་གི་འོད་ཁ་དོག་ལྔ་གསལ་བ་དེ་ཡིན་ནོ།  འབར་བ་ལྔ་ནི།  རང་གི་སྙིང་ནང་ན་སངས་རྒྱས་སྐུ་ལྔ་ཡེ་ཤེས་ལྔ་བཞུགས་པ་དེ་ཡིན་ནོ།  རང་གི་མིག་འབྲས་གཉིས་ཀྱི་དཀྱིལ་ན་སངས་རྒྱས་སྐུ་ལྔ་ཡེ་ཤེས་ལྔ་མཐོང་བ་མ་འགགས་པར་གསལ་བ་དེ་ཡིན་ནོ།  རང་གི་མིག་དཀྱིལ་ནས་གསལ་ཏལ་ལེར་འདུག་པ་དེ་སངས་རྒྱས་ཡིན་ནོ།  དེ་ངོ་ཤེས་པས་ཆོག་གོ།  རིགས་ཀྱི་བུ་སངས་རྒྱས་ཀྱི་བཞུགས་ཚུལ་ནི།  རང་གི་ཙི་ཏའི་དབུས་ན།  བོན་སྐུ་ཡེ་ཤེས་ལྔའི་མཚན་ཉིད་དུ་བཞུགས་པ་དེ།  ཡེ་ཤེས་ལྔའི་རང་གདངས་འོད་ལྔ་ཤར་ནས།  སངས་རྒྱས་འོད་ཀྱི་ཕུང་པོར་བཞུགས།  འོད་ལྔ་ལས་ལོངས་སྤྱོད་རྫོགས་པའི་སྐུ་རང་འབྱུང་དུ་ཤར་ནས།  རང་གི་སྙིང་གི་དཀྱིལ་ན།  བོན་ཉིད་དབྱིངས་ཀྱི་འོད་གདངས་ལས།  དབུས་ན་ཀུན་སྣང་ཁྱབ་པ་རང་བཞིན་སྟོང་པར་གསལ་བ།  འཛིན་མེད་འོད་ལྔའི་ཞགས་པས་བསྐོར་བ།  [707]ཕྱག་ན་འོད་ཀྱི་འཁོར་ལོ་དང་།  མི་ནུབ་པའི་རྒྱལ་མཚན་བསྣམས་པ།  འོད་ཀྱི་སྐུ་རང་བཞིན་མེད་པ།  རྩལ་ཆེན་སེང་གེའི་ཁྲི་ལ་བཞུགས་པ།  ཡུམ་ནམ་མཁའི་ལྷ་མོ་དང་གཉིས་སུ་མེད་པར་འོད་ཀྱི་ཕུང་པ་ལྔ་ལྡན་དུ་བཞུགས་སོ།  རང་གི་སྙིང་དཀྱིལ་གྱི་ཤར་ཕྱོགས་ན།  མེ་ལོང་ལྟ་བུའི་ཡེ་ཤེས་ལས།  གསལ་བ་རང་འབྱུང་སྐུ་མདོག་སེར་པོ།  འོད་ལྔས་བསྐོར་བ།  ཡེ་ཤེས་རྟོག་མེད་ཀྱི་ཁང་པ་ན།  ཕྱག་མཚན་གསེར་གྱི་ཆག་ཤིང་མི་འགྱུར་བའི་གཡུང་དྲུང་གིས་བརྒྱན་པ་བསྣམས་པ།  སྟོབས་ལྡན་གླང་པོའི་གདན་སྟེང་ན།  ཡུམ་སའི་ལྷ་མོ་དང་གཉིས་སུ་མེད་པར་བཞུགས་སོ།  བྱང་ཕྱོགས་ན་མཉམ་ཉིད་ཡེ་ཤེས་ལས།  ལྷ་དགེ་ལྷ་གར་ཕྱུག་སྐུ་མདོག་ལྗང་ཁུ།  ངོ་བོ་གསལ་སྟོང་འཛིན་མེད་འོད་ལྔའི་མུ་ཁྱུད་ཀྱིས་བསྐོར་བ།  ཕྱག་ན་གཡུའི་ཆག་ཤིང་ལ།  ཡིད་བཞིན་ནོར་བུས་བརྒྱན་པ་བསྣམས་པ།  གཡུ་འབྲུག་སྔོན་པོའི་ཁྲི་སྟེང་ན།  ཡུམ་རླུང་གི་ལྷ་མོ་དང་གཉིས་སུ་མེད་པ།  འོད་ཀྱི་ཕུང་པོ་ཁ་དོག་ལྔ་ལྡན་དུ་བཞུགས་སོ།  ནུབ་ཕྱོགས་ན་སོ་སོར་རྟོགས་པའི་ཡེ་ཤེས་ལ།  ལྷ་ཆེན་བྱེ་བྲག་དངོས་མེད་སྐུ་མདོག་དམར་པོ།  ངོ་བོ་མཁྱེན་པའི་ཡེ་ཤེས་འགག་པ་མེད་པ།  འོད་ལྔའི་མུ་ཁྱུད་ཀྱིས་བསྐོར་བ།  [708]ཕྱག་མཚན་ཟངས་ཀྱི་ཆག་ཤིང་ལ།  པད་མས་མཚོན་པ་བསྣམས་པ།  རྨ་བྱ་བསྣོལ་བའི་ཁྲི་སྟེང་ན།  ཡུམ་མེའི་ལྷ་མོ་དང་གཉིས་སུ་མེད་པར་བཞུགས་སོ།  ལྷོ་ན་བྱ་བ་གྲུབ་པའི་ཡེ་ཤེས་ལས།  ལྷ་དགའ་བ་དོན་གྲུབ་སྐུ་མདོག་མཐིང་ཁ།  རང་གི་ངོ་བོ་ཕྲིན་ལས་ལ་ཐོགས་པ་མེད་པ།  ཕྱག་ན་ལྕགས་ཀྱི་ཆག་ཤིང་ལ།  འཁོར་ལོས་མཚོན་པ་བསྣམས་པ།  ཅང་ཤེས་རྟའི་ཁྲི་སྟེང་ན།  ཡུམ་ཆུའི་ལྷ་མོ་དང་གཉིས་སུ་མེད་པར་བཞུགས།  གསལ་སྟོང་འོད་ཀྱི་སྐུ་རུ་འོད་ལྔའི་ཞགས་པས་བསྐོར་ནས་བཞུགས་སོ།  དེ་རྣམས་ཀྱང་སྐུ་ཉུངས་འབྲུ་ཙམ་ལ་སྤྱན་གཅེར་གྲོལ་དུ་བཞུགས་སོ།  འོད་ཀྱི་སྐུ་རུ་རང་གི་ཙི་ཏའི་དབུས་ན་བཞུགས་སོ།  དེ་ཡང་ཤེལ་དཀར་དངས་པ་ལ་སྒོ་ཕྱེ་བས་རང་ལ་འཆར་རོ།  དེ་ནས་ཀླད་པ་དུང་ཁང་གི་ནང་ན།  ཡེ་ཤེས་ཀྱི་ཁྲོ་བོ་སུམ་ཅུས་དབུ་མཛད་པའི་ཁྲོ་བོ་རྣམས་ཐུགས་རྗེ་ལྕགས་ཀྱུ་དང་བཅས་པ་ཀླད་པ་དུང་ཁང་གི་ནང་ན་འོད་ལྔས་བསྐོར་ནས་བཞུགས་སོ།  དེ་ཡང་ཤར་ཕྱོགས་ན་ཁྲོ་གསས་དང་།  སྐུའི་རིགས་ཀྱི་ཁྲོ་བོ་བསམ་ལས་འདས་པར་བཞུགས་སོ།  བྱང་ཕྱོགས་ན་རྔམ་གསས་དང་།  ཡོན་ཏན་རིགས་ཀྱི་ཁྲོ་བོ་བསམ་ལས་འདས་པར་བཞུགས་སོ།  ནུབ་ཕྱོགས་ན་དབལ་གསས་དང་།  གསུང་གི་[709]རིགས་ཀྱི་ཁྲོ་བོ་བསམ་ལས་འདས་པར་བཞུགས་སོ།  ལྷོ་ཕྱོགས་ན་གཏུམ་གསས་དང་།  ཕྲིན་ལས་རིགས་ཀྱི་ཁྲོ་བོ་བསམ་ལས་འདས་པར་བཞུགས་སོ།  དབུས་ན་གཙོ་མཆོག་ཡབ་ཡུམ་དང་ཐུགས་ཀྱི་རིགས་རྣམས།  སྐུ་གྲངས་མེད་པ་བསམ་ལས་འདས་པ།  འོད་ཟེར་འབུམ་དང་བཅས་པ་གསལ་ལ་དོད་པ།  མཛེས་ལ་བརྗིད་པ།  འོད་ལྔའི་ཞགས་པས་བསྐོར་ནས་བཞུགས་སོ།  སྙིང་དང་མིག་རྩ་འབྲེལ།  མིག་དང་ཀླད་པ་འབྲེལ་ནས་ཡོད་པས།  དྲག་པོའི་ལྷ་ཚོགས་རྣམས་མགོ་ལ་རྟེན་ནས་ཀླད་པའི་ནང་ན་གནས།  གསལ་བ་རང་གི་མིག་གི་ཤེས་པ་ལ་གསལ།  རྒྱུ་བ་རྒྱུངས་པའི་རྒྱུད་ལ་རྒྱུའོ།  འབྱུང་བ་གསང་སྒོ་ལ་འབྱུང་ངོ་།  རིག་པ་ཡེ་ཤེས་དེ་ཉིད།  འོད་ཀྱི་སྦུབས་ནས་སྐུ་དང་ཡེ་ཤེས་ཐ་མི་དད་པར་བཞུགས་པ་ནི།  རྩ་དབུ་མ་ལ་གཙོ་མཆོག་ཡབ་ཡུམ་གྱི་སྐུ་རང་འབྱུང་དུ་འཆར་རོ།  སྐུ་དང་ཡེ་ཤེས་འབར་བའི་ཆ་ལུགས་སུ།  རང་འབྱུང་གི་སྐུ་དང་མི་ཕྱེད་པར་བཞུགས་སོ།  དེ་བཞིན་དུ་ཁྲོ་ཚོགས་རྣམས།  མཚེར་རྩ་ལ་ཁྲོ་གསས།  གློ་རྩ་ལ་རྔམ་གསས།  མཆིན་རྩ་ལ་དབལ་གསས།  མཁལ་རྩ་ལ་གཏུམ་གསས།  རྣམ་ཤེས་ཚོགས་བརྒྱད་ལ་རིག་པ་ཡབ་ཡུམ་བཅུ་དྲུག  ཡན་ལག་བཞི་ལ་སྒོ་བ་[710]ཡབ་ཡུམ་བརྒྱད།  སྒལ་ཚིགས་ལ་དབལ་མོ་ཉི་ཤུ་རྩ་བརྒྱད།  ཚིགས་ཆེན་བཅུ་ལ་གྱད་བཅུ།  མཐིབ་ཆེན་བཞི་ལ་རྒྱལ་ཆེན་བཞི།  དེ་རྣམས་ཀྱང་རང་ལུས་ལ་རང་འབྱུང་གི་སྐུར་འཆར་རོ།  སྐུ་མདོག་དང་ཕྱག་མཚན་ཡང་དབང་ཆེན་སྤྱི་གཞུང་དང་མཐུན་པར་འཆར་རོ།  རིགས་དྲུག་གི་རྒྱུ་ཉོན་མོངས་པ་སོ་སོར་འདུལ་བའི་ཡེ་ཤེས་དང་སྦྱར་ནས།  འོད་ལྔའི་ལུས་ཅན་དུ་བཞུགས་སོ།  དེ་ཡང་འཁྲུལ་གྱི་བང་མཛོད་སྒོ་ཕྱེ་བས།  སངས་རྒྱས་བྱེ་བ་ཁྲག་ཁྲིག་གི་སྐུ་གསལ་བར་འགྱུར་རོ།  རང་གི་རིག་པ་གསལ་ལ་མ་འགགས་པ་འདི་ཀ་སངས་རྒྱས་ཡིན་ནོ།  རང་གི་མིག་གིས་མཐོང་བ་མ་འགགས་པར་མཁའ་ལ་གསལ་བ་དང་།  རིག་པ་རང་གི་ངོ་བོ་མ་འགགས་པར་གསལ་བ་གཉིས།  གཉིས་སུ་མེད་དེ།  རང་བཞིན་གསལ་བ་རྫོགས་པའི་སྐུ་ཡིན་ནོ།  རང་གི་ཤེས་རིག་མ་འགགས་པར་ཕྱོགས་མེད་སྣ་ཚོགས་སུ་འཆར་བ་དེ་སྤྲུལ་པའི་སྐུ་ཡིན་ནོ།  སངས་རྒྱས་ཞིང་ཁམས་ངོ་སྤྲོད་ཀྱི་ལེའུ་སྟེ་ལྔ་པའོ།  ས་མ་ཡ༎  ༸  ཀུན་ཏུ་བཟང་པོ་རང་རིག་མངོན་དུ་གྲོལ་ལ་ཕྱག་འཚལ་ལོ།  གནས་ལུགས་རྟོགས་པའི་ལྟ་བ་བསྟན་པ་ནི།  རིགས་ཀྱི་བུ།  རི་རབ་ཀྱི་རྩེ་ལ་ནོར་བུ་རིན་པོ་ཆེ་འབར་བ་བཞུགས་བྱ་བའི་མན་ངག་ནི།  རི་རབ་ནི་ལུས་ཡིན།  [711]རྩེ་ནི་མགོ་ཡིན།  ནོར་བུ་ནི་ཙི་ཏའི་དབུས་ན་བོན་སྐུ་བཞུགས་པ་ཡིན།  དུང་ཁང་གི་དབུས་ན་ཁྲོ་བོའི་སྐུ་བཞུགས་པ་ཡིན།  རྒྱུངས་པའི་ནང་ན་སྤྲུལ་པའི་སྐུ་བཞུགས་པ་ཡིན།  མིག་གཉིས་ན་ཡེ་ཤེས་ཟང་ཐལ་གྱི་སྐུ་བཞུགས་སོ།  ནོར་བུ་རིན་པོ་ཆེ་ཙི་ཏའི་དབུས་ན་བཞུགས་པའི་ཡེ་ཤེས་ལ་ཟེར་བ་ཡིན།  སངས་རྒྱས་ནི་རང་གི་རིག་པ་མ་འགགས་པ་འདི་ཡིན།  འོད་འབར་བ་ནི་ཏི་ཙའི་དབུས་ན་སངས་རྒྱས་རང་གི་རིག་པ་འོད་དུ་འབར་བ་ལ་ཟེར་བ་ཡིན།  སངས་རྒྱས་ཀྱི་ལུས་མཐོང་འདོད་ན།  གཞའ་ཚོན་སྣ་ལྔ་ལ་ལྟོས་ཤིག  སངས་རྒྱས་ཡེ་ཤེས་ཟང་ཐལ་གྱི་སྐུ།  བརྟེན་པ་རང་གི་ལུས་ལ་བརྟེན།  བཞུགས་པ་མིག་གི་དཀྱིལ་ན་བཞུགས།  གསལ་བ་མ་འགགས་པར་གསལ་ལོ།  རང་གི་མིག་གིས་མཐོང་བ་མ་འགགས་པར་གསལ་པ་འདི་ངོ་ཤེས་ན།  སངས་རྒྱས་པ་ཡིན་ནོ།  རིགས་ཀྱི་བུ།  ཡང་དག་པར་རྫོགས་པའི་སངས་རྒྱས་ཀྱི་ལྟ་བ་ནི་གསུམ་ཡིན་ནོ།  བོན་ཅན་གྱི་ལྟ་བ་དང་།  བོན་ཉིད་ཀྱི་ལྟ་བ་དང་།  རང་གི་མཚན་ཉིད་ཀྱི་ལྟ་བ་དང་གསུམ་ཡིན་ནོ།  བོན་ཅན་ལྟ་བའི་མཚན་ཉིད་མཚན་མར་འཛིན་པ་འདི་རྣམས་རིག་པའི་ཆོ་འཕྲུལ་ཡིན།  བོན་ཉིད་ཀྱི་རིག་པ་རང་གི་འོད་དུ་བཞུགས་པ་ཡིན།  བོན་ཉིད་རང་གི་[712]རིག་པ་མ་འགགས་པར་གསལ་བ་འདི་ཡིན།  རང་རིག་པའི་ངོ་བོ་མ་འགགས་པར་གསལ་བ་འདི་སངས་རྒྱས་སུ་ཤེས་པར་གྱིས་ཤིག  བོན་ཅན་མཚན་མར་སྣང་བ་ཐམས་ཅད།  རང་རིག་གི་ཆོ་འཕྲུལ་དུ་ངོ་ཤེས་པར་གྱིས་ཤིག  བོན་ཉིད་རང་གི་རིག་པ་འོད་ཀྱི་ཕུང་པོར་ཤེས་པར་གྱིས་ཤིག  རང་བཞིན་གྱི་ལྟ་བ་ནི།  རང་གི་རིག་པ་ཡེ་ནས་འོད་དུ་གསལ་བས།  རང་བཞིན་ལྟ་བར་ངོ་ཤེས་པར་གྱིས་ཤིག  སངས་རྒྱས་ཀྱི་རང་བཞིན་དང་།  བོན་ཉིད་ཀྱི་རང་བཞིན་ཡང་།  རང་གི་སེམས་སངས་རྒྱས་ཀྱི་སྐུ་འོད་ཀྱི་ཕུང་པོར་བཞུགས་སོ།  བདེར་གཤེགས་འོད་ཀྱི་རང་བཞིན་དུ་བཞུགས་པར་ཤེས་པར་གྱིས་ཤིག  གནས་ལུགས་དོན་གྱི་ལྟ་བ་བསྟན་པའི་ལེའུ་སྟེ་དྲུག་པའོ།  ས་མ་ཡ༎  ༸  ཀུན་ཏུ་བཟང་པོ་དམིགས་མེད་ཆེན་པོའི་སྐུ་ལ་ཕྱག་འཚལ་ལོ།  ལ་ཟླ་ཐེག་ཆེན་སྒོམ་དུ་མེད་པའི་གདམས་པ་ལ།  རིགས་ཀྱི་བུ།  རང་འབྱུང་གི་བྲག་ཕུག་གཉིས་ན།  ཡང་མེས་ངོ་བོ་ཉིད་ཀྱི་སངས་རྒྱས་བཞུགས་ཤེས་༼ཞེས་༽པའི་མན་ངག་ནི།  བྲག་ཕུག་གཉིས་ནི་མིག་གཉིས་ཡིན་ལ།  ངོ་བོ་ཉིད་ཀྱི་སངས་རྒྱས་ནི།  མིག་གི་དཀྱིལ་ནས་མཐོང་བ་མ་འགགས་པར་འདི་ཡིན་ནོ།  མངོན་དུ་མཐོང་བ་ནི།  རང་གི་རིག་པ་གསལ་བ་འདིའོ།  མན་ངག་ནི་[713]རང་གི་མིག་ནང་ནས་གསལ་བ་མཐོང་ལ་མ་འགགས་པ་འདི་ཡིན་ནོ།  དེ་ངོ་ཤེས་ན་སངས་རྒྱས་རང་ལ་རང་ཆས་སུ་ཡོད།  དེ་ངོ་ཤེས་ན་སངས་རྒྱས་ཡིན།  སངས་རྒྱས་རང་ལ་རང་ཆས་སུ་ཡོད་པ་དེ་ངོ་ཤེས་ན།  སངས་རྒྱས་ནི་བརྟེན་པ་རང་ལུས་ལ་བརྟེན།  གནས་པ་ཙི་ཏ་ལ་གནས།  ཤར་བ་སྐུ་རུ་ཤར།  འདུག་པ་འོད་དུ་འདུག  སྨིན་པ་རང་གི་ལུས་ལ་སྨིན།  བརྟེན་པ་མིག་ལ་བརྟེན་ནས་བཞུགས་སོ།  གནས་པ་མིག་གི་འབྲས་བུ་ལ་གནས།  འཆར་བ་གསལ་བར་འཆར།  འདུག་པ་ཟང་ཐལ་དུ་འདུག་གོ།  རང་གི་མིག་གི་འབྲས་བུ་ཤེས་རིག་གི་སྐུར་བཞུགས་སོ།  སངས་རྒྱས་རང་ལ་འཆར་བ་དེ་ངོ་ཤེས་ན།  སྡིག་པོ་ཆེ་ཡང་བཙན་ཐབས་སུ་སངས་རྒྱས་པའོ།  བེམ་རིག་བྲལ་བའི་དུས་སུ།  ཕྱི་དབུགས་ནི་ཆད།  ནང་དབུགས་ནི་མ་ཆད་པའི་དུས་ན།  རང་གི་མདུན་གྱི་ནམ་མཁའ་ལ།  འོད་ལྔ་གཞའ་ཚོན་ལྟར་འཆར་རོ།  འོད་ལྔ་བཀྲ་ལམ་མེ་བའི་དཀྱིལ་ན།  སངས་རྒྱས་ཀྱི་སྐུ་ཚོམ་བུ་ལྔ་ལྡན་གྱིས་ཁེངས་པར་འཆར་རོ།  རང་རིག་པའི་ངོ་བོ་ཚོམ་བུའི་རང་བཞིན་དུ་སྣང་བ་ཤེས་པས།  རང་ཚོམ་བུ་ལྔའི་སྣང་བ་ལ་ཐིམ་ནས།  གཉིས་སུ་མེད་པར་སངས་རྒྱས་པའོ།  དོན་དེ་ལྟ་བུ་དེ་རྟོགས་པས་ཆོག  སྒོམ་དུ་མེད་[714]དོ།  རང་གི་རིག་པ་ངོ་ཤེས་པས་ཆོག  སྒོམ་མེད་ཀྱི་དོན་དེ།  སེམས་ཅན་ཐམས་ཅད་ལ་ནང་དབུགས་མ་ཆད་པ་ལ་འཆར་བས།  དེ་ངོ་ཤེས་པས་ཆོག་གོ།  འདི་ནི་ཕྱི་ནང་གསང་བའི་དབང་རྣམས་རྫོགས་པ་ལ་བསྟན་ནོ།  སྒོམ་མེད་ཀྱི་དོན་བསྟན་པའི་ལེའུ་སྟེ་བདུན་པའོ།  ས་མ་ཡ༎  ༸  ཀུན་ཏུ་བཟང་པོ་རང་གྲོལ་རིག་པའི་རྩལ་ལ་ཕྱག་འཚལ་ལོ།  བར་དོའི་འཕྲང་ལ་དབང་པོ་རབ་འབྲིང་ཐ་མའི་གྲོལ་ཚུལ་བསྟན་པའི་མན་ངག་ནི།  རིགས་ཀྱི་བུ།  རྒྱ་མཚོའི་གཏིང་དུ་ནོར་བུ་རིན་པོ་ཆེ་སྦས་པ་རི་རབ་ཀྱི་རྩེ་ལ་ཐོན་ནས།  འོད་ཟེར་ནམ་མཁའ་ལ་འཕྲོས་པའི་མན་ངག་ནི།  རྒྱ་མཚོ་རང་གི་ཙི་ཏའོ།  གཏིང་ནི་ཙི་ཏའི་ནང་ཡིན།  ནོར་བུ་ནི་སངས་རྒྱས་ཡིན།  སྦས་པ་ནི་ཙི་ཏའི་དབུས་ན་སྦས་པའོ།  རི་རབ་ནི་ལུས་ཡིན།  རྩེ་མོ་ནི་མགོ་ཡིན།  ཐོན་པ་ནི་སངས་རྒྱས་ཙི་ཏར་བཞུགས་ཀྱང་།  མིག་ནས་སངས་རྒྱས་སྐུ་གསུམ་མངོན་དུ་མཐོང་བ་ཡིན།  འོད་ཟེར་ནམ་མཁར་འཕྲོས་པ་ནི།  རྣམ་པར་ཤེས་པ་ནམ་མཁའ་ལ་ས་ལེར་གསལ་བ་དེ་ཡིན།  དེས་ན་རང་གི་རིག་པའི་ངོ་བོ་ས་ལེར་བ་འདི་སངས་རྒྱས་ཡིན་ནོ།  རང་རིག་པ་ལ་སྐྱེ་ཤི་མེད་དོ།  དུས་གསུམ་དུ་རང་གི་སྙིང་ནང་ན།  དུས་གསུམ་མཉམ་པ་ཉིད་དུ་རང་གི་རིག་པའི་ངོ་བོ་མ་[715]འགགས་པར་ས་ལེར་གསལ་བ་འདི།  སངས་རྒྱས་ཀྱི་དགོངས་པ་ཡིན་ནོ།  སངས་རྒྱས་ཀྱི་སྐུ་ལ་མདུན་རྒྱབ་མེད་པས་ཡེ་ཤེས་ཟང་ཐལ་ཡིན་ནོ།  རང་གི་སྙིང་ནང་ན་རིག་པའི་ངོ་བོ་མ་འགགས་པར་ཟང་ཐལ་དུ་བཞུགས་པ་ནི་ངོ་ཤེས་ན།  ཡེ་ཤེས་ཀྱི་གདངས་ལ་ཕྱི་ནང་མེད་པར་བཞུགས་པའོ།  ཡེ་ཤེས་ཀྱི་སྣང་བ་ལ་གསལ་འགྲིབ་མེད་པར།  རང་གི་ཤེས་རིག་གི་ངོ་བོ་མ་འགགས་པར་གསལ་བ་འདི་ལ་འགྱུར་བ་མེད་པར་བཞུགས་སོ།  ཡེ་ཤེས་ཀྱི་གདངས་ལ་འགྱུར་བ་མེད་པས།  རིག་པ་འོད་ལྔའི་རང་བཞིན་དུ་བཞུགས་པ་ཡིན་ནོ།  རིག་པ་རང་གི་མིག་ལ་ཐོན་ནས།  ཡེ་ཤེས་ཀྱི་རང་གདངས་ཡུལ་ལ་ཤར་ནས།  སྣང་སྲིད་ཐམས་ཅད་འོད་དང་སྐུར་འཆར་བ་ཡིན་ནོ།  རིག་པའི་ཡེ་ཤེས་རང་འོད་ཡུལ་ལ་འཆར་བས།  འཁོར་བ་ལས་བཟློག་ནས།  འཁྲུལ་སྣང་ཡེ་ཤེས་སུ་འཆར་བ་ཡིན་ནོ།  རིག་པའི་ཡེ་ཤེས་ཕྱོགས་མེད་དུ་འཆར་བས།  སྣང་བ་རིག་པའི་དབང་དུ་ཐིམ་ནས།  སྣང་བ་རིག་པའི་དབང་དུ་འདུས།  རིག་པ་ཀ་དག་གི་ས་ལ་མཐར་ཕྱིན་པ་ཡིན་པས།  ལས་བཟང་ངན་གྱི་བག་ཆགས་ཀྱིས་གོས་པ་མེད་པའོ།  དེ་ལྟར་རྟོགས་པའི་རྣལ་འབྱོར་ནི།  རབ་ཕུང་པོ་ལྷག་མེད་དུ་སངས་རྒྱས།  འབྲིང་བེམ་རིག་[716]བྲལ་མ་ཐག་ཏུ་སངས་རྒྱས།  ཐ་མ་སྐད་ཅིག་མ་ལྔ་ལ་བར་དོར་སངས་རྒྱས་པར་འགྱུར་རོ།  དབང་པོ་རབ་འབྲིང་ཐ་མའི་གྲོལ་ཚུལ་བསྟན་པའི་ལེའུ་སྟེ་བརྒྱད་པའོ།  ས་མ་ཡ།  །དེ་སྐད་གསུངས་ནས་སྤྲུལ་པའི་སྐུ་དེ།  ནམ་མཁའ་ལ་གཞའ་ཡལ་བ་ལྟར་མི་སྣང་བར་གྱུར་ཏོ།  གུ་རུབ་སྣང་བཞེར་ལོད་པོ་ནི།  རིག་པ་སངས་རྒྱས་ཀྱི་སྐུར་ངོ་ཤེས་ནས།  རྟོགས་གྲོལ་དུས་མཉམ་དུ་ཕུང་པོ་ལྷག་མེད་དུ་སྒྲ་དང་འོད་ཀྱིས་བསྐོར་ནས།  བོན་ཉིད་ཀྱི་དབྱིངས་སུ་གཤེགས་སོ།  སྙན་རྒྱུད་ཟབ་མོ་འདི་ནི།  རིམ་པར་བརྒྱུད་ནས་དར་བའོ།  སརྦ་མངྒ་ལཾ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢༧
[717] ཡ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་གཟེར་བུ་ཉི་ཤུ་རྩ་གཅིག་གི་གཞུང་བཞུགས་སོ༎[718]༄༅།  །ཀུན་ཏུ་བཟང་པོ་ཁྱབ་བདལ་ཐུགས་རྗེ་ཆེ་ལ་ཕྱག་འཚལ་ལོ།  །སྐལ་ལྡན་ཤེས་རྒྱུད་གཞི་ལ་བསྐྱལ་བའི་ཕྱིར།  །ཡང་གསང་བླ་མེད་སྙན་རྒྱུད་ཟབ་མོའི་བཅུད།  །གནས་ལུགས་གཞི་རྩ་གཅོག་པའི་གདམས་པ་འདི།  །བོན་སྒོའི་མཐར་ཐུག་ཐེག་པའི་ཡང་རྩེར་བསྟན།  །རྒྱུད་ཀྱི་ཙི་ཏ་ལུང་གི་སྙིང་པོར་ཕྱུང་།  །མིག་དང་འདྲ་བའི་མན་ངག་དམ་པར་གདམས།  །དགོངས་པས་ཐུགས་རྒྱུད་ཚིག་གིས་སྙན་དུ་རྒྱུད།  །དུང་ཤོག་དཀར་ལ་གཡུ་རིས་སྔོན་པོར་བཏབ།  །སྤྲུལ་པའི་སྐྱེས་བུས་ལས་ཅན་གཤེན་ལ་བསྟན།  །ཕྱི་རབས་གང་ཟག་རྣམས་ལ་རིམ་པར་བརྒྱུད།  །ཉི་ཤུ་རྩ་གཅིག་གནད་ཀྱི་[719]གཟེར་བུ་འདི།  །སྐལ་ལྡན་བློའི་འབེན་ལ་ཕོག་པར་ཤོག  །ས་མ་ཡ༎ཀ༽ །ཀུན་ཏུ་བཟང་པོ་རང་རིག་མངོན་དུ་སྟོན་ལ་ཕྱག་འཚལ་ལོ།  །སྐྱེ་ཤིས་གཏིང་ནས་འཇིགས་པའི་གང་ཟག་གིས།  །དབེན་ལ་ཉམས་དགའི་རི་ཁྲོད་དགོན་པ་རུ།  །ཀུན་གཞི་ངོས་བཟུང་རིག་པ་དམར་ཐག་བཅད།  །ལྷན་ཅིག་སྐྱེས་པའི་རིག་པའི་རྒྱལ་པོ་ནི།  །ཟབ་ཅིང་ཆ་ཕྲ་རྟོགས་དཀའ་རིག་པ་དཀོན།  །དེ་ཕྱིར་ཁྱད་པར་ངོ་ཡི་བཟུང་ཐབས་བསྟན།  །སེམས་དང་སེམས་ཉིད་དབྱེ་བའི་ཐབས་ལམ་ནི།  །ལུས་ཀྱི་གནད་བསྡམ་རླུང་གི་རྟ་བཟུང་།  །སྒྲོན་མའི་སྒོ་རང་སོར་བཞག  །སེམས་དང་སེམས་ཉིད་[720]དབྱེ་བའི་མན་ངག་ནི།  །ཕྱི་རུ་མི་དཔྱད།  །ནང་དུ་མི་བརྟག  །སྔ་ཕྱིར་མི་འབྲེང་།  །སེམས་དང་སེམས་ཉིད་ཕྱེད་པའི་ཚད་བསྟན་པ།  །སྙིགས་མ་ཀློང་དུ་ཐིམ་ནས་དངས་མ་འོད་དུ་གསལ།  །བློའི་གཡང་ལུགས་བུད་ནས་རིག་པ་གཅེར་བུར་ཤར།  །རྟོག་པའི་སྤྲིན་ཚོགས་སངས་ནས་ཡེ་ཤེས་སྒྲིབ་གཡོགས་མེད།  སེམས་དང་སེམས་ཉིད་ངོ་ཡིས་བཟུང་བ་ནི།  རྟོག་པ་མེད་པ།  །ཀུན་གྱི་གཞིར་གྱུར་པ།  །ལུང་དུ་མ་བསྟན་པ།  །འབྱུང་རུང་མ་འགག་པ་དང་བཞི་ནི།  །ཀུན་གཞི་སྟེ་སེམས་ཉིད་དོ།  །དྲན་ཞིང་རིག་པ།  །ཅིར་ཡང་འཆར་བ།  །གློད་ན་གྲོལ་བ།  །བཞག་ན་འདྲེས་པ་དང་བཞི་ནི་[721]བློ་སྟེ་སེམས་སོ།  །སེམས་དང་སེམས་ཉིད་དམར་ཐག་བཅད་པ་ནི།  །བསྡམ་པ་རྣམ་པ་གསུམ་གྱིས་གཡེང་པའི་ལས་སྤང་།  །གློད་པ་གསུམ་གྱིས་བློ་རྣལ་དུ་དབབ།  །བཞག་ཐབས་གསུམ་གྱིས་རིག་པའི་ས་བཟུང་།  །མི་འབྲེང་བ་གསུམ་གྱིས་བག་ཆགས་རྒྱུན་བཅད།  །ཐག་པ་གསུམ་གྱིས་གོམས་པའི་ངང་བསྲིང་།  །སྦ་ཐབས་གསུམ་གྱིས་དོན་མ་ཉམས་པར་བཙའ།  །ཤར་བ་གསུམ་གྱིས་རིག་པའི་རྩལ་སྦྱངས།  །གྲོལ་བ་གསུམ་གྱིས་གཉིས་མེད་དུ་ལ་དོར།  །མི་སྒྲིབ་པ་གསུམ་གྱིས་འབྲས་བུའི་ཚད་བཟུང་།  །ཀུན་གཞི་ངོས་འཛིན་གྱི་གཟེར་བུ་རྫོགས་སོ།  །ས་མ་ཡ༎ཁ༽ [722]།ཀུན་ཏུ་བཟང་པོ་འཁྲུལ་པ་ཀ་ནས་དག་ལ་ཕྱག་འཚལ་ལོ།  །འཇིག་རྟེན་བྱ་བ་བཏང་བའི་སྐལ་ལྡན་གྱིས།  །འདུ་འཛི་གཡེང་བ་མེད་པའི་གནས་མཆོག་ཏུ།  །འཁྲུལ་རྐྱེན་ངོས་བཟུང་འཁྲུལ་པའི་ཕུ་ཐག་བཅད།  །སྒྲ་ལ་ཡིད་བཏུལ་འོད་ལ་སེམས་བཟུང་ཞིང་།  །ཟེར་ལ་རྩལ་སྦྱང་དབྱིངས་ལ་ཕུ་ཐག་བཅད།  །རྩའི་འཕར་གྲངས་བར་མའི་ཚད་བཟུང་པ།  །མི་རིང་མི་ཐུང་བར་མ་ཆད་པའི་གྲངས།  །བརྒྱ་ལ་གཅིག་རྩིས་ཁྲི་ཕྲག་བཅོ་བརྒྱད་ཀྱིས།  །སྣང་བཞི་གོམས་ཚད་མཐའ་རུ་ཕྱིན་པར་འགྱུར།  །རིག་པའི་ཟེར་དང་ཐུགས་རྗེའི་ཉག་ཐག་ནི།  །དང་པོ་རི་གཟར་ཁ་ནས་ཆུ་འབབ་འདྲ།  །གཉིས་པ་ཆུ་བོ་ཀླུང་དུ་ཕེབས་པ་འདྲ།  །གསུམ་པ་བྱ་ཁྲ་གཟན་ཚོལ་ལྟ་བུར་འགྱུར།  །བཞི་པ་རུ་སྦལ་མཁར་གཞོང་ཚུད་པ་འདྲ།  །ལྔ་པ་འབྱུང་གཞི་ཟད་པའི་ནམ་མཁའ་འདྲ།  །འཁྲུལ་པ་རྩད་གཅོད་ཀྱི་གཟེར་བུ་རྫོགས་སོ།  །ས་མ་ཡ༎  ག༽ །ཀུན་ཏུ་བཟང་པོ་ཁྱབ་བདལ་ཕྱོགས་རིས་མེད་ལ་ཕྱག་འཚལ་ལོ།  །ཁྱབ་བདལ་ཆེན་པོ་སྤྱི་ལ་ཤར་བའི་ཀུན་གཞི་ནི།  །བོན་ཉིད་ཀྱི་དབྱིངས་ཞེས་བྱ་སྟེ།  །དབྱིངས་ཀྱི་མཚན་ཉིད་དགུ་ཤར་ནས།  །ནམ་མཁའ་བཞིན་དུ་མ་ཕྱེ་མཉམ་པ་ཆེན་པོར་ཡོངས་ལ་བདལ་བའོ།  །བོན་ཉིད་དབྱིངས་ཀྱི་གཟེར་བུ་རྫོགས་སོ།  [723]།ས་མ་ཡ༎  ང༽ །ཀུན་ཏུ་བཟང་པོ་རང་རིག་སྒྲིབ་གཡོགས་མེད་ལ་ཕྱག་འཚལ་ལོ།  །ལྷན་སྐྱེས་རང་ལ་ཤར་བའི་ཀུན་གཞི་ནི།  །སེམས་ཉིད་རིག་པའི་ཡེ་ཤེས་ཞེས་བྱ་སྟེ།  །ཡེ་ཤེས་ཀྱི་མཚན་ཉིད་ལྔ་ཤར་ནས།  །ཉི་མ་བཞིན་དུ་མ་འདྲེས་སོ་སོར་ཤར་ལ་མཉམ་པར་གནས་པའོ།  །སེམས་ཉིད་ཡེ་ཤེས་ཀྱི་གཟེར་བུ་རྫོགས་སོ།  །ས་མ་ཡ༎ཅ༽ །ཀུན་ཏུ་བཟང་པོ་རང་རིག་ཀ་ནས་དག་ལ་ཕྱག་འཚལ་ལོ།  །གསལ་བ་རང་འབྱུང་རིག་པའི་རྒྱལ་པོ་ནི།  །རང་འབྱུང་ཡེ་ཤེས་ཀུན་གྱི་གཞི་རྩར་གནས།  །གཟུགས་མེད་ཡེ་ཤེས་ཁ་དོག་དབྱིབས་གཟུགས་བྲལ།  །བརྗོད་མེད་ཡེ་ཤེས་མིང་ཚིག་ཡི་གེ་བྲལ།  །རྟོག་མེད་ཡེ་ཤེས་རྟོག་དཔྱོད་བློ་དང་བྲལ།  །ཡེ་ཤེས་ཚོན་གང་སྣང་མེད་བོན་གྱི་སྐུ།  །གཤེན་ལྷ་དཀར་པོ་གདགས་མེད་ཀུན་གྱི་གཞི།  །ངོ་བོ་ཉིད་ཀྱི་རིག་པ་ཞེས་སུ་གྲགས།  །གསལ་བའི་ཡེ་ཤེས་ཆེན་པོ་ཚོན་གང་ལས།  །སྣང་བའི་འོད་ཆེན་ཚོན་གང་རང་བཞིན་ཤར།  །མ་འདུས་མི་འབྲལ་ཉིད་ལ་ཉིད་ཤར་འོད།  །གསལ་ལ་དངོས་མེད་སྣང་ལ་རང་བཞིན་མེད།  །གཟུགས་དང་ཁ་དོག་རིས་སུ་ཆད་པ་མེད།  །ཆེ་ཆུང་ཆགས་ཚད་གཞལ་བའི་ཚད་ལས་འདས།  །སྣང་བ་ཆེན་པོ་བོན་གྱི་སྐུ་ཞེས་བྱ།  །གཤེན་ལྷ་དཀར་པོ་གདགས་[724]ཡོད་རྩ་བའི་ལྷ།  །ལྷག་མཐོང་སྣང་བའི་རིག་པ་ཞེས་སུ་གྲགས།  །ཚོན་གང་སྐུ་ལ་ཡེ་ཤེས་སྤྱན་ཤར་ན།  །ཕྱོགས་བཅུ་ཡོངས་གཟིགས་མདུན་རྒྱབ་མེད་པའི་སྐུ།  །མ་བལྟས་ཀུན་མཐོང་སྒྲིབ་གཡོགས་མེད་པའི་སྤྱན།  །ཕྱི་དང་ནང་མེད་ཟང་ཐལ་ཆེན་པོར་ཤར།  །མཐའ་དང་དབུས་མེད་ཁྱབ་བདལ་ཆེན་པོར་གནས།  ཀུན་གྱི་འཆར་གཞི་གང་གིས་དྲི་མ་མེད།  །ཡེ་གནས་རྒྱལ་པོ་རིག་པའི་སྔ་རོལ་དུ།  །འཁོར་དང་མྱང་འདས་བསྐལ་སྲིད་འབྱུང་བ་མེད།  །ཀུན་གྱི་ཐོག་མར་རིག་པའི་རྒྱལ་པོ་བྱུང་།  །སངས་རྒྱས་མ་གྲུབ་བཀའ་ལས་ཤར་བ་མེད།  །སེམས་ཅན་མ་གྲུབ་ལས་ལ་བྱུང་བ་མེད།  །གང་ཟག་མ་གྲུབ་རྩོལ་བས་བསྒྲུབ་པ་མེད།  །རྒྱུ་དང་རྐྱེན་མེད་རང་བཞིན་འདུས་མ་བྱས།  །ཕྲ་རབ་རྡུལ་ལས་སྣོད་དུ་ཆགས་པ་མེད།  །འབྱུང་བའི་རྒྱུ་ལས་ལུས་སུ་གྲུབ་པ་མེད།  །སྟ་ལས་མ་ཆད་མངལ་ལས་འཁྲུངས་པ་མེད།  །རྟོགས་འཁྲུལ་རྒྱུ་ལས་འདས་དང་འཁོར་བ་མེད།  །རང་འབྱུང་ཡེ་ཤེས་ཀུན་གྱི་གཞིར་རྩར་གནས།  །གདོད་ནས་རང་ཤར་འོད་དུ་གསལ་བ་ལ།  །གསད་གསོ་ཕན་གནོད་འཕེལ་འགྲིབ་བཅོས་བསླད་མེད།  །སྐྱེ་ཤི་དར་རྒུད་བདེ་སྡུག་གཉེན་པོ་མེད།  །ཐོག་མཐའ་མེད་ནས་འོད་དུ་ཤར་ཞེས་བྱ།  །ཚོན་གང་བོན་སྐུའི་[725]གཟེར་བུ་རྫོགས་སོ།  །ས་མ་ཡ༎  ༈  །།ཀུན་ཏུ་བཟང་པོ་རང་རིག་རྫོགས་པའི་སྐུ་ལ་ཕྱག་འཚལ་ལོ།  །སྟོང་གསལ་བདག་མེད་ཀུན་གཞིའི་ཀློང་ཡངས་ནས།  །རང་གསལ་རྟོགས་མེད་ཡེ་ཤེས་ཚོན་གང་ཤར།  །དབྱིངས་དང་ཡེ་ཤེས་གཉིས་མེད་མཉམ་པ་ལ།  །སྣང་བ་རྣམ་གསུམ་རང་བཞིན་རྩལ་དུ་ཤར།  །ཡུལ་དང་རིག་པ་མི་ཕྱེད་འདྲེས་པ་མེད།  །སྣང་གྲགས་བློའི་བྱེ་བྲག་མ་ལུས་རྫོགས།  །དབྱིངས་ཤེས་ཟུང་འབྲེལ་རྫོགས་པ་ཆེན་པོའི་མཛོད།  །མཁའ་ཀློང་ཟུང་འབྲེལ་རྫོགས་པ་ཆེན་པོའི་མཛོད།  །ཐབས་ཤེས་ཟུང་འབྲེལ་རྫོགས་པ་ཆེན་པོའི་མཛོད།  །ཡུལ་ཤེས་ཟུང་འབྲེལ་རྫོགས་པ་ཆེན་པོའི་མཛོད།  །རྒྱུ་འབྲས་ཟུང་འབྲེལ་རྫོགས་པ་ཆེན་པོའི་མཛོད།  །ལུས་སེམས་ཟུང་འབྲེལ་རྫོགས་པ་ཆེན་པོའི་མཛོད།  །སྣོད་བཅུད་ཟུང་འབྲེལ་རྫོགས་པ་ཆེན་པོའི་མཛོད།  །ཡབ་ཡུམ་ཟུང་འབྲེལ་རྫོགས་པ་ཆེན་པོའི་མཛོད།  །སྐུ་དང་ཡེ་ཤེས་ཟུང་འབྲེལ་རྫོགས་པ་ཆེན་པོའི་མཛོད།  །ལྷ་དང་གཞལ་ཡས་ཟུང་འབྲེལ་རྫོགས་པ་ཆེན་པོའི་མཛོད།  །ཟུང་འབྲེལ་རྫོགས་སྐུའི་གཟེར་བུ་རྫོགས་སོ།  །ས་མ་ཡ།  ༈  །ཀུན་ཏུ་བཟང་པོ་རང་རིག་སྤྲུལ་པའི་སྐུ་ལ་ཕྱག་འཚལ་ལོ།  །སྣང་བའི་ཡུལ་དང་རིག་པའི་ཡེ་ཤེས་གཉིས།  །མ་ཕྱེ་མ་འདྲེས་[726]ཟུང་དུ་འབྲེལ་བའི་རྩལ།  །སྣང་གྲགས་བློའི་བྱེ་བྲག་མ་ལུས་ཤར།  །ཚོགས་དྲུག་ཡུལ་དྲུག་འབྲེལ་བའི་དབང་པོ་དྲུག  །འཁོར་དང་མྱང་འདས་སྣ་ཚོགས་ཕྱོགས་མེད་སྤྲུལ།  །བྱེད་པ་མེད་པར་རང་འབྱུང་རྩལ་དུ་ཤར།  །སྣང་བའི་དབྱིངས་ལ་ཟད་ཅིང་བྲི་བ་མེད།  །རིག་པའི་མཁའ་ལ་གསལ་དང་འགྲིབ་པ་མེད།  །རང་འབྱུང་རང་གྲོལ་ཐིག་ལེ་གཅིག་ལ་རྫོགས།  །ཕྱོགས་མེད་སྤྲུལ་སྐུའི་གཟེར་བུ་རྫོགས་སོ།  །ས་མ་ཡ༎  ཆ༽ །ཀུན་ཏུ་བཟང་པོ་ཐེ་ཚོམ་མུན་པ་སེལ་ལ་ཕྱག་འཚལ་ལོ།  །ཡུལ་དང་རིག་པ་ཟུང་འབྲེལ་མཚོན་པའི་དཔེ།  །ཆུ་ཤེལ་ཉི་མ་མར་མེ་འོད་ཀྱི་ཚུལ།  །གནས་དང་འདུ་འབྲལ་འཁྲུལ་དང་དུས་བཞི་ལ།  །སྒྲིབ་མེད་སྒྲིབ་བཅས་གསལ་དང་འགྲིབ་པའི་ཚུལ།  །ཉིད་ལ་ཉིད་མཐོང་སངས་རྒྱས་འདི་ཡིས་གྲོལ།  །སྣང་བ་དབང་ཐོབ་རང་དབང་འཁོར་ལོ་བསྒྱུར།  །རང་ལ་གཞན་མཐོང་སེམས་ཅན་འདི་ཡིས་འཁྲུལ།  །སྣང་བའི་རྗེས་འབྲེང་གཞན་དབང་སྒྱུ་མས་བསླུས།  །ལས་ཀྱི་རྒྱུ་མེད་རང་བཞིན་ཤུགས་ལས་བྱུང་།  །དུས་ཀྱི་ཚད་མེད་ཐོག་མཐའ་མེད་ནས་ཤར།  །འཁྲུལ་མེད་སྙིང་པོ་ཐག་བཅད་འཁྲུལ་མི་སྲིད།  །སྣང་བའི་ཕུགས་བཅད་སྣང་བའི་བསླུ་མི་འགྱུར།  །མཚོན་བྱེད་དཔེའི་གཟེར་བུ་རྫོགས་སོ།  །ས་མ་ཡ༎  [727]ཇ༽ །ཀུན་ཏུ་བཟང་པོ་རང་རིག་འདུ་འབྲལ་མེད་ལ་ཕྱག་འཚལ་ལོ།  །རང་རིག་ཡེ་ཤེས་གབ་ཅིང་སྦས།  །གནས་པ་གཞིའི་ཙི་ཏ་ནི།  །ནམ་མཁའི་དབྱིངས་དང་རྒྱ་མཚོ་འདྲ།  །སྣང་བ་འོད་ཀྱི་ཙི་ཏ་ནི།  །གཞའ་ཚོན་སྣ་ལྔའི་གུར་ཕུབ་འདྲ།  །གདོས་པ་ཤའི་ཙི་ཏ་ནི།  །འཕྲ་མེན་རིན་ཆེན་བུམ་པ་འདྲ།  །གསལ་བའི་ཡེ་ཤེས་ཚོན་གང་ནི།  །བུམ་པ་ནང་གི་མར་མེ་འདྲ།  །སྒྲ་འོད་ཟེར་དང་གསུམ་པོ་ནི།  །མར་མེ་འོད་ཟེར་རྩལ་དང་འདྲ།  །རིག་པའི་རྒྱལ་པོ་ཁོང་ནས་ཤར།  །ཀུན་གཞི་སྟོང་པའི་ཀློང་ནས་ཤར།  །སྣང་བ་འོད་ཀྱི་སྦུབས་ནས་ཤར།  །སྒྱུ་མ་ལུས་ཀྱི་དབུས་ནས་ཤར།  །ཀུན་འབྱུང་རྣམ་དག་ནམ་མཁའི་མཛོད།  །རིམ་པ་དུ་མས་སྦགས་ཏེ་སྒྲིབ།  །སྒོ་མོ་མེད་ན་མཐོང་མི་འགྱུར།  །མཛོད་སྒོ་ཕྱེ་ལ་མཛོད་ཕུགས་བསྟན།  །རང་རིག་ཁོང་ཤར་གྱི་གཟེར་བུ་རྫོགས་སོ།  །ས་མ་ཡ།ཉ༽ །ཀུན་ཏུ་བཟང་པོ་རང་རིག་ཡོ་གལ་མེད་ལ་ཕྱག་འཚལ་ལོ།  །རང་རིག་ཡེ་ཤེས་ཚོན་གང་ལས།  །སྣང་བའི་འོད་མདངས་རྣམ་ལྔར་ཤར།  །དེ་ལས་དངས་མ་རྣམ་ལྔར་ཤར།  །དེ་ལས་སྙིགས་མ་རྣམ་ལྔར་ཤར།  །ཉི་ཤུ་རྩ་ལྔས་ལུས་སེམས་བསྐྱེད།  །རྩའི་ལམ་ལས་རིག་པ་ཤར།  །ཡར་ལ་ཤར་བ་མྱང་འདས་ལམ།  །མར་ལ་ཤར་[728]བ་འཁོར་བའི་ལམ།  །གཡས་ནས་ཤར་བ་སྐྱོན་གྱི་ལམ།  །གཡོན་ནས་ཤར་བ་ཡོན་ཏན་ལམ།  །སྒོ་གསུམ་ཁམས་གསུམ་འཁོར་བའི་ལམ།  །སྒོ་བཞིར་ཤར་བ་སྐྱེ་བཞིའི་ལམ།  །སྒོ་ལྔར་ཤར་བ་རྒྱུད་ལྔའི་ལམ།  །སྒོ་དགུར་ཤར་བ་ས་དགུའི་ལམ།  །དབུ་མ་འཁོར་འདས་གཉིས་མེད་ལམ།  །རིག་པའི་རྒྱལ་པོ་ལམ་ལས་ཤར།  །ཀུན་གཞི་སྟོང་པའི་དབྱིངས་ལས་ཤར།  །སྣང་བ་འོད་ཀྱི་སྦུབས་ལས་ཤར།  །དབུ་མ་བྱང་ཆུབ་རྒྱུད་ལས་ཤར།  །མ་བསླད་རིག་པ་གཉུག་མའི་ལམ།  །ཡེ་ཤེས་ཆེན་པོ་གསལ་བའི་ལམ།  །ཡོ་གལ་མེད་པ་ཐིག་ལེའི་ལམ།  །འཁོར་བའི་ལམ་སྒོ་འདི་ལ་མེད།  །རིག་པ་སེམས་ཀྱི་མི་བོ་དེ།  །དྲན་པ་ཡིད་ཀྱི་རྟ་ལ་ཞོན།  །ཐོགས་མེད་རླུང་གི་གཤོག་པས་བསྐྱོད།  །དབུ་མ་བྱང་ཆུབ་ལམ་ལས་གཤེགས།  །སྤྱི་གཙུག་བདེ་བའི་གསང་སྒོར་བྱོན།  །རིག་པའི་རྒྱལ་པོ་གཅེར་བུར་ཤར།  །རྣམ་རྟོག་བློའི་གཡུང་ལུགས་བུད།  །རང་འབྱུང་ཡེ་ཤེས་བདག་ཞལ་མཐོང་།  །མ་རིག་འཁྲུལ་པའི་མུན་པ་སངས།  །ཁམས་གསུམ་ས་དགུ་དོང་ནས་སྤྲུགས།  །ཉོན་མོངས་དུག་ལྔའི་ལམ་རྒྱུད་ཆད།  །རིས་དྲུག་འཁོར་བའི་རྒྱ་མཚོ་སྐམས།  །སྐྱེ་བཞི་འཁོར་བའི་སྒོ་མོ་སྟོངས།  །སྐུ་གསུམ་རང་ཤར་རྒྱ་ལག་[729]ཕྱད།  །གོལ་མེད་ལམ་གྱི་གཟེར་བུ་རྫོགས་སོ།  །ས་མ་ཡ༎ཏ༽ །ཀུན་ཏུ་བཟང་པོ་མ་རིག་མུན་པ་སེལ་ལ་ཕྱག་འཚལ་ལོ།  །རང་རིག་ཡེ་ཤེས་སྒོ་ལྔར་ཤར།  །ཡུལ་ལྔ་གསལ་ལ་རྟོག་པ་མེད།  ཡུལ་ལ་རྟོག་པ་རྣམ་ཤེས་བློ།  །རིག་པའི་མཐོང་ལམ་སྒྲོན་མའི་སྒོ།  །རྒྱང་ཞགས་ཆུའི་སྒྲོན་མ་ཡིས།  །འཇིག་རྟེན་སྨག་གི་མུན་པ་སེལ།  །ལྷག་མཐོང་སྣང་བའི་སྒྲོན་མ་ཡིས།  །སྟོང་ཟད་བློའི་མུན་པ་སེལ།  །རང་རིག་ཡེ་ཤེས་སྒྲོན་མ་ཡིས།  །མ་རིག་བློའི་མུན་པ་སེལ།  །ཀུན་གཞི་དབྱིངས་ཀྱི་སྒྲོན་མ་ཡིས།  །ཕྱོགས་འཛིན་བློའི་མུན་པ་སེལ།  །རིག་པའི་རྒྱལ་པོ་མཐོང་ལ་ཤར།  །ཀུན་གཞི་སྟོང་པའི་མཁའ་ལ་ཤར།  །སྣང་བ་འོད་ཀྱི་སྦུབས་ལ་ཤར།  །ཀུན་གསལ་སྒྲོན་མའི་སྒོ་ལ་ཤར།  །པདྨ་འདམ་ནས་ཐོན་པ་བཞིན།  །རིག་པའི་རྒྱལ་པོ་སྦུབས་ནས་འཐོན།  །ཉི་མ་སྨག་དང་བྲལ་བ་བཞིན།  །རིག་པའི་རྒྱལ་པོ་སྨག་སྒྲིབ་བྲལ།  །ལྷག་མཐོང་སྤྱན་དྲུག་དཔྲལ་བར་ཤར།  །གཅེར་མཐོང་དགོངས་པ་ཡོངས་རྫོགས་ཡིན།  །མུན་སེལ་སྒྲོན་མའི་གཟེར་བུ་རྫོགས་སོ།  །ས་མ་ཡ༎ཐ༽ །ཀུན་ཏུ་བཟང་པོ་སྐུ་གསུམ་འདུ་འབྲལ་མེད་ལ་ཕྱག་འཚལ་ལོ།  །རང་རིག་ཡེ་ཤེས་ཀ་དག་བོན་གྱི་སྐུ།  །ལུས་སེམས་འབྲེལ་[730]བ་ལོངས་སྤྱོད་རྫོགས་པའི་སྐུ།  །བྱ་བ་བྱེད་པ་སྣ་ཚོགས་སྤྲུལ་པའི་སྐུ།  །རིག་གཞི་ཁོང་ནས་ཤར་བས་སྙིང་པོ་འདུ་འབྲལ་མེད།  །རིག་ལམ་རྩ་ལ་སྦྱངས་པས་ལམ་ལ་གོལ་ས་མེད།  །འབྲས་བུ་སྒོ་ལ་ཤར་བས་སྐུ་གསུམ་སྒྲིབ་གཡོགས་མེད།  །ཙི་ཏའི་ཀློང་ནས་རང་རིག་བོན་གྱི་སྐུ།  །རྩའི་ལམ་ལ་རང་བཞིན་རྫོགས་པའི་སྐུ།  །སྒྲོན་མའི་སྒོ་ལ་རང་ཤར་སྤྲུལ་པའི་སྐུ།  །ཁོང་ནས་རང་ཤར་ཡེ་སངས་རྒྱས་པར་གནས།  །སྦུབས་ནས་ལྷུན་གྲུབ་རྫོགས་སངས་རྒྱས་པར་ཤར།  །མཐོངས་ལ་སྒྲིབ་མེད་མངོན་སངས་རྒྱས་པར་མཐོང་།  །ཀུན་གཞི་ངོ་ཡིས་བཟུང་བས་གནས་ལུགས་མ་དང་མཇལ།  །ཡེ་ཤེས་གབ་སྐུངས་བཏོན་པས་སྒྲིབ་གཡོགས་མུན་པ་སངས།  །རིག་པ་གཅེར་བུར་ཕྱུང་བས་སྐུ་གསུམ་མངོན་དུ་ཤར།  །འཁྲུལ་རྐྱེན་ངོ་ཡིས་བཟུང་བས་འཁྲུལ་བའི་ཕུ་ཐག་ཆོད།  །གནས་ལུགས་མཛུབ་ཚུགས་བྱས་པས་ཐེ་ཚོམ་ཡིད་གཉིས་ཟད།  །རིག་པའི་མཛོད་སྒོ་ཕྱེ་བས་ཀུན་གཞིའི་མཛོད་ཕུགས་བརྟོལ།  །གནད་གསུམ་ངོས་སྤྲོད་ཀྱི་གཟེར་བུ་རྫོགས་སོ།  །ས་མ་ཡ།ད༽ །ཀུན་ཏུ་བཟང་པོ་རང་རིག་རྩ་བའི་ལྷ་ལ་ཕྱག་འཚལ་ལོ།  །ལྷུན་གྲུབ་ཕྱག་རྒྱའི་དཀྱིལ་འཁོར་བསྟན་པ་ནི།  །སྟོང་གསལ་ཀུན་གཞི་མཁའ་ཀློང་བོན་ཉིད་དབྱིངས།  [731]ཡེ་ཤེས་ཚོན་གང་རང་འབྱུང་བོན་གྱི་སྐུ།  །སྒྲ་འོད་ཟེར་གསུམ་ལོངས་སྤྱོད་རྫོགས་པའི་སྐུ།  །ཆོ་འཕྲུལ་རྣམ་གསུམ་ཅིར་ཡང་སྤྲུལ་པའི་སྐུ།  །སྣང་བའི་འོད་ལྔ་ཞིང་ཁམས་དཀྱིལ་འཁོར་གཞི།  །ཐིག་ལེ་གུར་ཁང་རིགས་ལྔའི་གཞལ་ཡས་ཁང་།  །ལྷག་མཐོང་སྐུ་ལ་སྣ་ཚོགས་གཟུགས་སྐུ་ཤར།  །ཟུང་འབྲེལ་རྣམ་གསུམ་སྐུ་གསུམ་རྣམ་སྤྲལ་གཞི།  །ལྷ་ལྔ་སྐུ་ལྔ་རིགས་ལྔ་ཡེ་ཤེས་ལྔ།  ཡབ་ཡུམ་གཙོ་འཁོར་སྤྲུལ་པ་བསམ་མི་ཁྱབ།  །རྩོལ་བས་མ་བསྒྲུབས་རང་བཞིན་དཀྱིལ་འཁོར་ཆེ།  །བྱང་ཆུབ་སེམས་ལ་སྐུ་གསུམ་དཀྱིལ་འཁོར་རྫོགས།  །དཀྱིལ་འཁོར་རང་ལ་ཤར་བས་རྩོལ་ཅིང་སྒྲུབ་ཏུ་མེད།  །སྣང་ལ་རང་བཞིན་མེད་པས་ཞེན་ཅིང་ཆགས་སུ་མེད།  །དཀྱིལ་འཁོར་ངོ་སྤྲོད་ཀྱི་གཟེར་བུ་རྫོགས་སོ།  །ས་མ་ཡ༎ན༽ །ཀུན་ཏུ་བཟང་པོ་རང་འབྱུང་ཉག་གཅིག་སྐུ་ལ་ཕྱག་འཚལ་ལོ།  །སེམས་ཉིད་སེམས་ཀྱི་ངོ་བོ།  །ནམ་མཁའ་སེམས་ཀྱི་རང་མདངས།  །བོན་ཉིད་སེམས་ཀྱི་མཐར་ཐུག  །ཕྱི་ནང་མེད་པར་ཁྱབ་བདལ།  །སྣང་ཚད་སྐུའི་རོལ་པ།  །གྲག་ཚད་གསུང་གི་རོལ་པ།  །དྲན་ཚད་ཐུགས་ཀྱི་རོལ་པ།  །བྱུང་ཚད་ཡོན་ཏན་གྱི་རོལ་པ།  །བྱས་ཚད་ཕྲིན་ལས་ཀྱི་རོལ་པ།  །ཐིག་ལེ་གཅིག་ལ་ཀུན་[732]རྫོགས།  །ཉག་གཅིག་ངོ་སྤྲོད་ཀྱི་གཟེར་བུ་རྫོགས་སོ།  །ས་མ་ཡ༎པ༽ །ཀུན་ཏུ་བཟང་པོ་བག་ཆགས་སྒྲིབ་པ་མེད་ལ་ཕྱག་འཚལ་ལོ།  །ཀུན་གཞིའི་བག་ཆགས་གདར་ཐག་བཅད་པའི་ཕྱིར།  །ཞེན་པའི་མདུད་བཀྲོལ་འཛིན་པའི་ཐག་པ་བཅད།  །ས་བོན་རྩད་བཅད་ཕྱིར་མི་ལྡོག་པར་བསྟན།  །སྟོང་གསལ་ནམ་མཁའ་གཞི།  །འབྱུང་བ་སྣང་སྲིད་རྩལ།  །རྗེས་སུ་འབྲེང་བ་འཁྲུལ་ལུགས།  །སྐྱོན་དུ་ལྟ་བ་གོལ་ས།  །རང་སར་གློད་པ་ཐབས།  །ཀློང་དུ་གྲོལ་བ་ལམ།  །གཉིས་སུ་མེད་པ་རྟོགས་པ།  །མངོན་དུ་གྱུར་པ་འབྲས་བུ།  །བྱར་མེད་ཡེ་ཤེས་གཞི།  །བྱ་བ་སྣ་ཚོགས་རྩལ།  །རྗེས་སུ་འབྲེང་བ་འཁྲུལ་ལུགས།  །སྐྱོན་དུ་ལྟ་བ་གོལ་ས།  །རང་སར་གློད་པ་ཐབས།  །ཀློང་དུ་གྲོལ་བ་ལམ།  །གཉིས་སུ་མེད་པ་རྟོགས་པ།  །མངོན་དུ་གྱུར་པ་འབྲས་བུ།  །བརྗོད་མེད་ཡེ་ཤེས་གཞི།  །བརྗོད་པ་སྣ་ཚོགས་རྩལ།  །རྗེས་སུ་འབྲེང་བ་འཁྲུལ་ལུགས།  །སྐྱོན་དུ་ལྟ་བ་གོལ་ས།  །རང་སར་གློད་པ་ཐབས།  །ཀློང་དུ་གྲོལ་བ་ལམ།  །གཉིས་སི་མེད་པ་རྟོགས་པ།  །མངོན་དུ་གྱུར་པ་འབྲས་བུ།  །རྟོག་མེད་ཡེ་ཤེས་གཞི།  །དྲན་རྟོག་སྣ་ཚོགས་རྩལ།  །རྗེས་སུ་འབྲེང་བ་འཁྲུལ་ལུགས།  །སྐྱོན་དུ་ལྟ་བ་གོལ་ས།  །རང་སར་[733]གློད་པ་ཐབས།  །ཀློང་དུ་གྲོལ་བ་ལམ།  །གཉིས་སུ་མེད་པ་རྟོགས་པ།  །མངོན་དུ་གྱུར་པ་འབྲས་བུ།  །རང་འབྱུང་ཡེ་ཤེས་གཞི།  །ཉོན་མོངས་དུག་ལྔ་རྩལ།  །རྗེས་སུ་འབྲེང་བ་འཁྲུལ་ལུགས།  །སྐྱོན་དུ་ལྟ་བ་གོལ་ས།  །རང་སར་གློད་པ་ཐབས།  །ཀློང་དུ་གྲོལ་བ་ལམ།  །གཉིས་སུ་མེད་པ་རྟོགས་པ།  །མངོན་དུ་གྱུར་པ་འབྲས་བུ།  །རང་རིག་ཡེ་ཤེས་གཞི།  །སྒྲ་འོད་ཟེར་གསུམ་རྩལ།  །དངོས་པོར་འཛིན་པ་འཁྲུལ་ལུགས།  །མཆོག་ཏུ་ལྟ་བ་གོལ་ས།  །དམར་ཐག་བཅད་པ་ཐབས།  །རང་སྣང་དུ་གྲོལ་བ་ལམ།  །རང་བཞིན་མེད་པ་རྟོགས་པ།  །རྩལ་དུ་ཤར་བ་འབྲས་བུ།  །མ་བུ་དམར་ཐག་བཅད་པའི་གཟེར་བུ་རྫོགས་སོ།  །ས་མ་ཡ༎ཕ༽ །ཀུན་ཏུ་བཟང་པོ་མི་གནས་ཕ་རོལ་ཕྱིན་ལ་ཕྱག་འཚལ་ལོ།  །ཀུན་གཞིའི་དབྱིངས་ལ་རྒྱ་ཆད་ཕྱོགས་ལྷུང་མེད།  །རིག་པའི་ཡེ་ཤེས་སྤྱད་མེད་བརྗོད་དུ་མེད།  །དྲན་པའི་བློ་ལ་གཞི་མེད་འགག་པ་མེད།  སྒྲ་འོད་ཟེར་གསུམ་ཆགས་མེད་སྡང་དུ་མེད།  །ཟག་བཅས་ཟག་མེད་དམན་དང་མཆོག་མི་བཟུང་།  །དངས་དང་སྙིགས་མ་ཡོན་ཏན་སྐྱོན་མི་ལྟ།  །འཁོར་དང་མྱང་འདས་དབྱེར་མེད་བཅད་དུ་མེད།  །སངས་རྒྱས་སེམས་ཅན་གཉིས་མེད་ཐ་དད་མེད།  །རིག་པའི་ལམ་[734]ལ་འཇུག་མེད་བགྲོད་དུ་མེད།  །བྱང་ཆུབ་སེམས་ལ་གྲུབ་མཐའ་ཐེག་པ་མེད།  །མཉམ་པའི་གནས་ལ་བཟང་ངན་མཐོ་དམན་མེད།  །ལ་ཟླ་མཉམ་ཉིད་ཀྱི་གཟེར་བུ་རྫོགས་སོ།  །ས་མ་ཡ༎  བ༽ །ཀུན་ཏུ་བཟང་པོ་མཐར་ཐུག་རྒྱལ་པོའི་སྐུ་ལ་ཕྱག་འཚལ་ལོ།  །ནམ་མཁའི་དབྱིངས་སུ་འབྱུང་བཞི་སྣང་སྲིད་ཟད།  །བོན་ཉིད་དབྱིངས་སུ་བོན་སྒོ་ཐེག་རྒྱུད་ཟད།  །སེམས་ཉིད་དབྱིངས་སུ་སེམས་དང་སེམས་བྱུང་ཟད།  །བྱར་མེད་དབྱིངས་སུ་བྱ་བྱེད་སྣ་ཚོགས་ཟད།  །བརྗོད་མེད་དབྱིངས་སུ་བརྗོད་པ་སྣ་ཚོགས་ཟད།  །རྟོག་མེད་དབྱིངས་སུ་བསམ་དྲན་རྟོག་ཚོགས་ཟད།  །བློ་འདས་དབྱིངས་སུ་བློ་བྱས་ལམ་སྣ་ཟད།  །ཕྱོགས་མེད་དབྱིངས་སུ་ཕྱོགས་འཛིན་གྲུབ་མཐའ་ཟད།  །རིག་པའི་དབྱིངས་སུ་སྒྲ་འོད་ཟེར་གསུམ་ཟད།  །བྱང་ཆུབ་སེམས་སུ་འཁོར་འདས་མ་ལུས་ཟད།  །སྣང་བ་ཟད་ཆད་འགག་པ་མ་ཡིན་ཏེ།  །འབྱུང་བའི་ཕུགས་དང་གྲོལ་མཐའ་འདི་ལ་ཐུག  །ཟད་མེད་འགག་མེད་དུས་གསུམ་རྒྱུན་ཆད་མེད།  །ཟད་པ་མཐར་ཐུག་གི་གཟེར་བུ་རྫོགས་སོ།  །ས་མ་ཡ༎མ༽ །ཀུན་ཏུ་བཟང་པོ་ཐུགས་རྗེས་འགྲོ་བ་སྐྱོབ་ལ་ཕྱག་འཚལ་ལོ།  །ལུས་སེམས་བྲལ་བ་ཐ་མའི་དུས།  །བདེ་སྡུག་གཉིས་ཀྱི་སོ་མཚམས་སུ།  །དབང་པོ་རབ་[735]ཀྱི་གང་ཟག་ལ།  །ཡེ་ཤེས་རང་ཤར་མན་ངག་བསྟན།  །སྣ་ཚོགས་མཉམ་ཉིད་གདམས་པ་གདབ།  །བདག་ཞལ་མཐོང་བར་ཐེ་ཚོམ་མེད།  །དབང་པོ་འབྲིང་གི་གང་ཟག་ལ།  །རང་སྣང་སྒྱུ་མའི་མན་ངག་བསྟན།  །མ་ཆགས་ཞེན་མེད་གདམས་པ་གདབ།  །སྐྱེ་སྒོ་ཆོད་པར་ཐེ་ཚོམ་མེད།  །དབང་པོ་ཐ་མའི་གང་ཟག་ལ།  །ཡི་དམ་བླ་མའི་མན་ངག་བསྟན།  །མོས་གུས་འདུན་པའི་གདམས་པ་གདབ།  །བདེ་གནས་ཐོབ་པར་ཐེ་ཚོམ་མེད།  འཆི་ཁ་སེམས་བསྐྱེད་ཀྱི་གཟེར་བུ་རྫོགས་སོ།  །ས་མ་ཡ༎ཙ༽ །ཀུན་ཏུ་བཟང་པོ་རང་གྲོལ་རྫོགས་སངས་རྒྱས་ལ་ཕྱག་འཚལ་ལོ།  །གྲོལ་དང་འཁྲུལ་པའི་དུས་བསྟན་པ།  །ཕྱིའི་འབྱུང་བ་རང་སར་ཞིག  །ནང་གི་འབྱུང་བ་བག་ལ་ཞ།  །གཟུང་འཛིན་རྣམ་རྟོག་ཀློང་དུ་ཐིམ།  །དེ་ཚེ་རིག་པ་གཅེར་བུར་གནས།  །རང་འབྱུང་ཡེ་ཤེས་སྒྲིབ་གཡོགས་མེད།  །དམར་ཐག་ཆོད་པའི་སྐལ་ལྡན་འགའ།  །རྒྱ་གསུམ་རལ་ནས་རྩལ་གསུམ་རྫོགས།  །གལ་ཏེ་དེ་ལས་མ་གྲོལ་ན།  །དེ་ནས་བར་དོ་དང་པོ་འཆར།  །འོད་ནི་ཞིང་ཁམས་མཐའ་དབུས་མེད།  །མཁའ་ལ་གཞའ་ཚོན་ཤར་བ་འདྲ།  །སྒྲ་ནི་དངོས་མེད་ཀློང་ན་ལྡིར།  །རང་འབྱུང་རྒྱུན་མེད་འབྲུག་སྒྲའི་ཚུལ།  །ཟེར་ནི་ཆོ་འཕྲུལ་[736]ངེས་མེད་སྟོན།  །ཟ་འོག་སྣམ་བུ་ཁ་ཕྱེ་འདྲ།  །གོམས་ཤིང་འདྲིས་པའི་གང་ཟག་ལ།  །སྐུ་དང་དཀྱིལ་འཁོར་རྫོགས་པར་འཆར།  །དེ་ཚེ་མངོན་ཤེས་རྗེས་དྲན་གྱིས།  །སྣང་བ་རྣམ་གསུམ་སུན་མར་འཆར།  །རང་གིས་གོམས་པས་བསྐྱེལ་མ་བྱས།  །རིག་པའི་སེམས་རྒྱུད་གཞི་ལ་བསྐྱལ།  །སྣང་བ་བདག་ཞལ་བདག་གིས་མཐོང་།  །མེ་ལོང་ངོས་ལ་བྱད་མཐོང་འདྲ།  །རང་རིག་བདག་དང་བདག་ཏུ་མཇལ།  །རྒྱལ་བུས་རང་ངོ་ཤེས་པ་འདྲ།  །མ་རིག་འཁྲུལ་པ་རང་སར་སངས།  །མུན་པའི་གླིང་ལ་ཉི་ཤར་འདྲ།  །རིག་པའི་རྒྱལ་པོ་རང་ས་ཟིན།  །རྒྱལ་བུས་རྒྱལ་ས་ཟིན་པ་འདྲ།  །སྒྲ་འོད་ཟེར་གསུམ་སེམས་སུ་དག  །ཉི་ཟེར་མ་ལ་འདུས་པ་འདྲ།  །སྙིགས་མ་དངས་མའི་ཀློང་དུ་གྲོལ།  །དར་ཞིག་མཚོ་ལ་ཐིམ་པ་འདྲ།  །ཟག་བཅས་ཟག་མེད་ངང་དུ་ཞི།  །ལན་ཚྭ་ཆུ་ལ་ཐིམ་པ་འདྲ།  །ལས་དང་ཉོན་མོངས་གཞི་ལ་གྲོལ།  །སྤྲིན་ཚོགས་ནམ་མཁར་དངས་པ་འདྲ།  །ཁམས་གསུམ་འཁོར་བ་དོང་ནས་སྤྲུགས།  །ཆུ་རྐ་འགོ་ནས་ཆད་པ་འདྲ།  །འཁོར་འདས་གཉིས་མེད་གཞི་ལ་དག  །གཞའ་རིས་ནམ་མཁར་ཡལ་བ་འདྲ།  །སྐུ་གསུམ་དཀྱིལ་འཁོར་ཤུགས་ལ་འཆར།  །ཉི་མའི་ཟེར་དང་ཆུ་ཟླ་འདྲ།  །གོམས་པ་ཆུང་བའི་གང་ཟག་[737]རྣམས།  །རིག་པའི་རྒྱལ་པོ་བག་ལ་ཞ།  །གཅིག་ནས་གསུམ་གྱི་བར་དུ་གནས།  །བདུན་དུ་དངས་མ་རིམ་གྱིས་འཆར།  །ཞིང་ཁམས་རྫོགས་པར་འཆར་བ་མེད།  །རྐྱེན་གྱིས་བར་དོར་གྲོལ་བ་ཡོད།  །མ་གྲོལ་སྙིགས་མའི་སྣང་བ་འཆར།  །སྲིད་པའི་བར་དོར་དག་སྣང་མཐོང་།  །གནས་བཟང་རྒྱུད་ནས་མྱུར་དུ་ཐར།  །གདམས་པའི་སྒོ་མེད་གང་ཟག་རྣམས།  །གནས་ལུགས་གསལ་ཡང་ངོ་མི་ཤེས།  །སྣང་བ་གཞན་སྣང་བདེན་པར་མཐོང་།  །འཁུལ་བའི་རྒྱར་ཆུད་འཁོར་བར་འཁྱམས།  །དེ་ཕྱིར་སྐལ་ལྡན་དམར་ཐག་བཅད།  །བར་དོ་དུས་ཀྱི་གཟེར་བུ་རྫོགས་སོ།  །ས་མ་ཡ༎ཚ༽ །ཀུན་ཏུ་བཟང་པོ་ལོག་རྟོག་མུན་པ་སེལ་ལ་ཕྱག་འཚལ་ལོ།  །མཐར་ཐུག་གནད་ཀྱི་གདམས་པ་འདི།  །སྐལ་ལྡན་ལས་ཅན་མ་ཡིན་པ།  །སྣོད་མེད་རྣམས་ལ་བསྟན་གྱུར་ན།  །འགའ་ཞིག་འདི་ལ་བདག་ཏུ་འཛིན།  །རྟག་འཛིན་མུ་སྟེགས་གནས་སུ་གོལ།  །འགའ་ཞིག་སྣང་བ་མེད་ཅེས་སྨྲ།  །སྟོང་ཟད་ཆད་པའི་གནས་སུ་གོལ།  འགའ་ཞིག་འདི་ལ་མཆོག་ཏུ་འཛིན།  །ཚེ་རིང་ཐེར་ཟུག་གནས་སུ་གོལ།  །འགའ་ཞིག་འདི་ལ་རློམ་པར་སེམས།  །ངར་འཛིན་ཤེས་བྱའི་སྒྲོག་ཏུ་ཚུད།  །འགའ་ཞིག་འདི་ལ་དངོས་པོར་འཛིན།  [738]དངོས་འཛིན་ཞེན་པས་འཁོར་བར་འཆིང་།  །འགའ་ཞིག་འདི་ལ་སྔངས་ཤིང་སྐྲག  །བློ་ཆུང་ཐེག་པ་འོག་མར་གོལ།  །འགའ་ཤིག་འདི་ལ་གཤེ་བསྐུར་འདེབས།  །བསྐལ་པར་མི་འཕྲད་དོན་དང་འགྱང་།  །འགའ་ཞིག་གདམས་ངག་འཆོལ་བར་སྤྱོད།  །དམ་ཚིག་ཉམས་པས་ངན་འགྲོར་ལྟུང་།  །དེས་ན་འདི་ལ་གཡང་ས་ཆེ།  །དེ་ཕྱིར་མན་ངག་དམ་པ་འདི།  །ཀུན་གཞི་སེམས་ཀྱི་གཏེར་དུ་སྦོས།  །མ་སྤེལ་གསང་བའི་རྒྱ་ཡིས་ཐོབ།  །ལོག་རྟོག་མཐའ་སེལ་གྱི་གཟེར་བུ་རྫོགས་སོ།  །ས་མ་ཡ༎ཛ༽ །ཀུན་ཏུ་བཟང་པོ་སྐུ་གསུམ་མངོན་དུ་གྱུར་ལ་ཕྱག་འཚལ་ལོ།  །མཐར་ཐུག་དོན་ལ་དམར་ཐག་བཅད་པའི།  །ཐེ་ཚོམ་མེད་པ་འབྲས་བུ་འདི་རྣམས་འབྱུང་།  །ཀུན་གཞི་དམར་ཐག་བཅད་པས་འཁོར་འདས་ཕྱག་མས་འདེབས།  །རིག་པ་དམར་ཐག་བཅད་པས་འཁྲུལ་སྒྲིབ་ཀ་ནས་དག  །བློ་ལ་དམར་ཐག་བཅད་པས་ཡེ་ཤེས་རྩལ་དུ་ཤར།  །འཁྲུལ་གཞི་དམར་ཐག་བཅད་པས་རིག་པ་ཕྱིར་མི་ལྡོག  །ཉོན་མོངས་ཟད་སར་བསྐྱལ་བས་འཁོར་བའི་ཆུ་རྒྱུན་བཅད།  །ལམ་རྣམས་ཟད་སར་བསྐྱལ་བས་བདེ་ཆེན་གནས་སུ་ཕྱིན།  །གྲུབ་མཐའ་ཟད་སར་བསྐྱལ་བས་བདག་གཞན་ཕྱོགས་རིས་མེད།  །འབྱུང་བ་ཟད་སར་བསྐྱལ་བས་མཁའ་ལ་ནུབ་པ་[739]མེད།  །མཚན་མ་ཟད་སར་བསྐྱལ་བས་དབྱིངས་ལ་འཕོ་འགྱུར་མེད།  །སེམས་ཅན་ཟད་སར་བསྐྱལ་བས་སེམས་ལ་སྐྱེ་ཤི་མེད།  །སྒོ་གསུམ་ཟད་སར་བསྐྱལ་བས་རྩལ་གསུམ་ལུས་ལ་རྫོགས།  །སྣང་གསུམ་ཟད་སར་བསྐྱལ་བས་དཀྱིལ་འཁོར་རྣམ་གསུམ་ཤར།  །དབྱིངས་གཉིས་རང་ལ་ཤར་བས་བོན་ཉིད་གནས་ན་བདེ།  །འོད་གཉིས་རང་ལ་ཤར་བས་ནུབ་མཐའ་མེད་པར་བདེ།  །གཡུང་དྲུང་སྐུ་ལ་ཤར་བས་མི་བདེ་དགྲ་དང་བྲལ།  །སྤྱན་དྲུག་རང་ལ་ཤར་བས་གང་གིས་སྒྲིབ་ཏུ་མེད།  །སྐུ་གསུམ་རང་ལ་ཤར་བས་འབྲས་བུ་རེ་དོགས་མེད།  །སེམས་ཀྱི་གཏེར་སྒོ་ཕྱེད་པས་དགོས་དགུ་རང་ལ་རྫོགས།  །མངོན་འགྱུར་འབྲས་བུའི་གཟེར་བུ་རྫོགས་སོ།  །ས་མ་ཡ།  །རྒྱུད་ལུང་མན་ངག་ཀུན་གྱི་ཡང་བཅུད།  །ལམ་རྣམས་ཀུན་གྱི་མཐར་ཐུག  །ཐེག་པ་ཀུན་གྱི་ཡང་རྩེ།  །གྲུབ་ཐོབ་རྣམས་ཀྱི་སྙན་རྒྱུད།  །སྐལ་ལྡན་རྣམས་ཀྱི་དངོས་གྲུབ།  །ཉི་ཤུ་རྩ་གཅིག་གནད་ཀྱི་གཟེར་བུ་རྫོགས་སོ།།  །གྲུབ་ཆེན་གོང་མ་རྣམས་ལ་རིམ་པར་བརྒྱུད་ནས་དར་བའོ།།  །སརྦ་མངྒ་ལཾ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས། ༎ ༢༠༠༢  ༥  ༢༠
[741] ར  །།རྫོགས་པ་ཆེན་པོ་ཞང་ཞུང་སྙན་རྒྱུད་ལས་གཟེར་བུ་ཉེར་གཅིག་གི་འགྲེལ་པ་བཞུགས་སོ།།[742]༄༅།  །ཀུན་ཏུ་བཟང་པོ་བདེ་བའི་ངང་ལ་ཕྱག་འཚལ་ལོ།  །འདིར་བརྒྱད་ཁྲི་བཞི་སྟོང་བོན་གྱི་མཐར་ཐུག    །བདེར་གཤེགས་དགོངས་རྒྱུད་དགུའི་མན་ངག  །གང་ཟག་ཉི་ཤུ་རྩ་བཞིའི་སྙན་རྒྱུད།  །རྣལ་འབྱོར་གྲུབ་ཐོབ་རྣམས་ཀྱི་ཉམས་རྒྱུད།  །རྫོགས་པ་ཆེན་པོ་གནད་ཀྱི་གདམས་པ་འདི་ལ།  བཤད་ལུགས་རྣམ་པ་བཞི་སྟེ།  ཕྱི་ལྟ་བ་སྤྱི་གཅོད་དུ་བཤད་པ་དང་།  ནང་མན་ངག་དམར་ཁྲིད་དུ་བཤད་པ་དང་།  གསང་བ་རིག་པ་གཅེར་མཐོང་དུ་བཤད་པ་དང་།  ཡང་གསང་གནས་ལུགས་ཕུགས་གཅོད་དུ་བཤད་པ་དང་བཞི་ལས།  འདི་ནི་ཡང་གསང་གནས་ལུགས་ཕུགས་གཅོད་དུ་བཤད་པ་[743]གཟེར་བུ་ཉི་ཤུ་རྩ་གཅིག་ཏུ་བསྟན་པ་ལས།  ཀླད་གཞུང་མདོར་བསྡུ་རྣམ་པ་གསུམ་ལས།  ཐོག་མར་ཀླད་ཀྱི་དོན་ལ།  ཕྱག་འཚལ་བར་བསྟན་པ་དང་།  གདམས་པའི་ཆེ་བ་བསྟན་པ་དང་།  མན་ངག་གི་རྒྱུད་པ་བསྟན་པའོ།  དང་པོ་ནི།  ཀུན་ཏུ་བཟང་པོ་ཁྱབ་བདལ་ཐུགས་རྗེ་ཆེ་ཞེས་པ་ནི།  དཔེའི་དུས་ན་ཀུན་ནི་འབྱུང་བ་སྣང་སྲིད་ཡིན་ལ།  བཟང་ནི་ནམ་མཁའ་སྟོང་གསལ་ཆེན་པོ་ཡིན་ཏེ།  ཚུལ་ནི་བཟང་ངན་ཆེ་ཆུང་མཐོ་དམན་བྲི་གང་ཉེ་རིང་མེད་པར་ཀུན་ལ་སྙོམས་པའོ།  ཁྱབ་བདལ་ནི་སྟེང་འོག་ཕྱོགས་མཚམས་མཐའ་དབུས་ཁ་གཏིང་མེད་པར་ཡོངས་ལ་བདལ་པའོ།  [744]ཐུགས་རྗེ་ཆེ་བ་ནི་ཚད་དཔག་ཏུ་མེད་པའོ།  དོན་གྱི་དུས་ན།  ཀུན་ནི་བོན་ཅན་མཚན་མར་སྣང་བ་ཡིན་ལ།  བཟང་ནི་བོན་ཉིད་བདེ་བ་ཆེན་པོ་ཡིན་ཏེ།  བཟང་ཚུལ་ནི་བོན་ཅན་ཡོངས་ལ་ཉེ་རིང་མེད་པར་སྙོམས་པའོ།  ཁྱབ་བདལ་ནི་མཐའ་དབུས་ཕྱོགས་མཚམས་མེད་པར་གནས་པའོ།  ཐུགས་རྗེ་ཆེ་བའི་ཚད་དཔག་ཏུ་མེད་པའོ།  རྟགས་ཀྱི་དུས་ན།  ཀུན་ནི་སྐྱེ་འགྲོ་སྲོག་དང་དབུགས་ཀྱིས་བསྡུས་པ་ཡིན་ལ།  བཟང་ནི་སེམས་ཉིད་རང་འབྱུང་གི་ཡེ་ཤེས་ཡིན་ཏེ།  བཟང་ཚུལ་ནི་ཉེ་རིང་མེད་པར་སྐྱེ་འགྲོ་ཡོངས་ལ་སྙོམས་པའོ།  ཁྱབ་བདལ་ནི་ཕྱོགས་མཚམས་མེད་པར་ཁམས་གསུམ་ཡོངས་ལ་ཤར་བའོ།  [745]ཐུགས་རྗེ་ཆེ་བའི་ཚད་ནི་དཔག་ཏུ་མེད་པའོ།  ཕྱག་འཚལ་ལོ་ནི་སྤྱི་དང་མཐུན།  གཉིས་པ་གདམས་པའི་ཆེ་བ་བསྟན་པ་ནི།  སྐལ་ལྡན་ཤེས་རྒྱུད་གཞི་ལ་བསྐྱལ་བའི་ཕྱིར།  ཞེས་པས།  གདམས་པ་འདིས་སྐལ་ལྡན་གྱི་གང་ཟག་རྣམས།  ལམ་ལས་ལ་ཟླས་ཏེ་གནས་ལུགས་གཞི་ཐོག་ཏུ་སྐྱེལ་བར་བྱེད་པའོ།  ཡང་གསང་བླ་མེད་སྙན་རྒྱུད་ཟབ་མོའི་བཅུད།  ཅེས་པས་བཤད་ལུགས་རྣམ་པ་བཞི་ལས།  ཡང་གསང་དུ་བཤད་པ་གནས་ལུགས་ཕུགས་ཐག་བཅད་ནས་སྟོན་པའི་གདམས་པའོ།  གནས་ལུགས་གཞི་རྩ་གཅོད་པའི་གདམས་པ་འདི།  ཞེས་པས།  གདམས་པ་འདིས་གནས་[746]ལུགས་གཞི་ཐོག་ཏུ་ཕེབས་ནས།  རྩ་བ་ཆོད་པར་བསྟན་པའོ།  བོན་སྒོའི་མཐར་ཐུག་ཐེག་པའི་ཡང་རྩེར་བསྟན།  ཞེས་པས།  བོན་སྒོ་ནི་བརྒྱད་ཁྲི་བཞི་སྟོང་།  མཐར་ཐུག་ནི་འདིའི་ཕ་རོལ་ན་བོན་སྒོ་གཞན་མེད་པའོ།  ཐེག་པ་ནི་རིམ་པ་དགུ་དང་ཕྱི་ནང་གསང་གསུམ་མོ།  ཡང་རྩེ་ནི་འདིའི་གོང་ན་གཞན་མེད་པའོ།  རྒྱུད་ཀྱི་ཙི་ཏ་ལུང་གི་སྙིང་པོར་ཕྱུང་།  ཞེས་པས།  རྒྱུད་ཐམས་ཅད་ནི་ལུས་དང་འདྲ་ལ།  གདམས་པ་འདི་ནི་སྙིང་དང་འདྲའོ།  ལུན་ཐམས་ཅད་ནི་འོ་མ་དང་འདྲ་ལ།  གདམས་པ་འདི་ནི་འོ་མའི་སྙིང་པོ་མར་དང་འདྲའོ།  མིག་དང་འདྲ་བའི་མན་ངག་དམ་པར་གདམས།  ཞེས་པས།  བོན་སྒོ་དང་ཐེག་རྒྱུད་ཐམས་ཅད་ནི།  དབང་པོ་གཞན་དང་འདྲ་ལ།  གདམས་པ་འདི་དབང་པོའི་ནང་ནས་དྭངས་མ་མིག་དང་འདྲ་བར་གདམས་པའོ།  གསུམ་པ་མན་ངག་གི་རྒྱུད་པ་བསྟན་པ་ནི།  དགོངས་པ་ཐུགས་རྒྱུད་ཚིག་གིས་སྙན་དུ་བརྒྱུད།  ཅེས་པས།  བདེར་གཤེགས་དགོངས་རྒྱུད་དགུའི་བར་དུ་ཚིག་ཏུ་མ་གསུངས།  དགོངས་པ་ནས་དགོངས་པར་རྒྱུད།  གང་ཟག་ཉི་ཤུ་རྩ་བཞིའི་བར་དུ་ཡི་གེར་མ་བཏབ་པས།  ཚིག་གི་སྙན་ནས་སྙན་དུ་བརྒྱུད།  དུང་ཤོག་དཀར་ལ་གཡུ་རིས་སྔོན་པོར་བཏབ།  ཅེས་པས།  རྗེ་ཏ་པི་ཧྲི་ཙས་[747]དུང་གི་ཤོག་གུ་ལ་གཡུའི་ཡི་གེར་བཏབ་པའོ།  སྤྲུལ་པའི་སྐྱེས་བུས་ལས་ཅན་གཤེན་ལ་བསྟན།  ཞེས་པས།  ཏ་པི་ཧྲི་ཙས་གུ་རུབ་སྣང་བཞེར་ལོད་པོ་ལ་གདམས་པའོ།  ཕྱི་རབས་གང་ཟག་རྣམས་ལ་རིམ་པས་བརྒྱུད།  ཅེས་པས།  ཕ་བ་རྒྱལ་གཟིགས་གསས་ཆུང་ཕྱིན་ཆད་རིམ་པར་བརྒྱུད་པའོ།  ཉི་ཤུ་རྩ་གཅིག་གནད་ཀྱི་གཟེར་བུ་འདི།  ཞེས་པས།  གདམས་པའི་གྲངས་བསྟན་པའོ།  སྐལ་ལྡན་བློའི་འབེན་ལ་ཕོག་པར་ཤོག  ཅེས་པ་ནི།  གོ་ཞིང་རྟོགས་པར་ཤོག་ཅེས་པའོ།  ས་མ་ཡ་ནི།  གསོངས་ཤིག་པའི་བཀའ་རྒྱ་དང་བཅས་ནས་གདམས་པའོ།  ཀླད་དོན་གྱི་འགྲེལ་པ་རྫོགས་སོ།།ཀ༽ གཉིས་པ་གཞུང་གི་དོན་ལ་གཟེར་བུ་ཉི་ཤུ་རྩ་གཅིག་མཆིས་པ་ལས།    ཐོག་མར་ཀུན་གཞི་ངོས་འཛིན་གྱི་གཟེར་བུ་ལ་ཡང་།  དོན་གསུམ་ལས།  ཕྱག་འཚལ་བ་དང་།  གཞུང་དཀྲོལ་བ་དང་།    མདོར་བསྡུ་བའོ།  དང་པོ་ནི་ཀུན་ཏུ་བཟང་པོ་རང་རིག་མངོན་དུ་སྟོན་ལ་ཕྱག་འཚལ་ལོ།  ཞེས་པས་ནི།  ཀུན་ནི་གདུལ་བྱའི་བྱེ་བྲག་མ་ལུས་པ།  བཟང་པོ་ནི་ཐུགས་རྗེ་བྲི་བཀོལ་མེད་པར་ཡོངས་ལ་སྙོམས་པའོ།  རང་རིག་མངོན་དུ་སྟོན་པ་ནི།  གདམས་པ་འདིས་རིག་པའི་གནས་ལུགས་གཅེར་བུར་ཕྱུང་ནས་སྟོན་པའོ།  [748]ཕྱག་བཙལ་བ་ནི་སྤྱི་དང་མཐུན།  གཉིས་པ་གཞུང་དཀྲོལ་བ་ལ་བཞི་སྟེ།  ཉམས་སུ་ལེན་པའི་གང་ཟག་བསྟན་པ་དང་།  ཉམས་སུ་ལེན་པའི་གནས་བསྟན་པ་དང་།  རྟོགས་བར་དཀའ་བའི་དོན་བསྟན་པ་དང་།  སེམས་དང་སེམས་ཉིད་དབྱེ་བའི་མན་ངག་བསྟན་པའོ།  དང་པོ་ནི།  སྐྱེ་ཤིས་གཏིང་ནས་འཇིགས་པའི་གང་ཟག་གིས།  ཞེས་པས་བསྟན་ཏེ།  ལམ་པའི་གང་ཟག་འཁོར་བ་ལ་ཡིད་ཕྱུང་།  སྐྱེ་ཤིས་གཏིང་ནས་འཇིགས་ཤིང་བྱང་ཆུབ་དོན་དུ་གཉེར་བ།  དད་པ་སྐྱོ་ངས་མེད་ཅིང་བླ་མ་གཙུག་ཏུ་ཁུར་བ།  ཚེ་འདི་བློ་ཡིས་བཏང་ཞིང་ཕྱི་མ་དོན་དུ་གཉེར་བ།  དེ་ཡིས་ཉམས་སུ་བླངས་པར་བྱའོ།  །གཉིས་པ་གནས་བསྟན་པ་ནི།  དབེན་ལ་ཉམས་དགའི་རི་ཁྲོད་དགོན་པ་རུ།  ཞེས་པས།  འདུ་འཛི་དང་གཡེང་བ་མེད་པས་དབེན་པ།    ཡིད་དུ་འོང་ཞིང་ཉམས་དགའ་བའི།  མཚོ་གླིང་དང་ནགས་ཕུག་ཏུ་ཉམས་སུ་བླང་ངོ་།  ཀུན་གཞི་ངོས་བཟུང་རིག་པ་དམར་ཐག་བཅད།  ཅེས་པས།  ངོ་ཤེས་ཐག་གཅོད་གདེང་དང་ལྡན་པར་བྱ།  གསུམ་པ་རྟོགས་པ་དཀའ་བར་བསྟན་པ་ནི།  ལྷན་ཅིག་སྐྱེས་པའི་རིག་པའི་རྒྱལ་པོ་ནི།  ཟབ་ཅིང་ཆ་ཕྲ་རྟོགས་དཀའ་རིག་པ་དཀོན།  ཞེས་པས་ནི།  ལྷན་ཅིག་སྐྱེས་པའི་ཀུན་གཞི་ནི།    ཟབ་པའི་ཚད་ནི་རྒྱ་[749]མཚོའི་གཏིང་ངམ།  ནམ་མཁའི་ཀློང་དང་འདྲ།  ཆ་འཕྲ་བ་ནི་ཕྲ་རབ་ཀྱི་རྡུལ་དང་འདྲ།  དེ་ཕྱིར་གདམས་པ་འདིས་སེམས་དང་སེམས་ཉིད་ཀྱི་ཁྱད་པར་ངོས་བཟུང་བ་བསྟན་པའོ།  བཞི་པ་སེམས་དང་སེམས་ཉིད་དབྱེ་བའི་མན་ངག་བསྟན་པ་ལ་ལྔ་སྟེ།  སེམས་དང་སེམས་ཉིད་དབྱེ་བའི་ཐབས་ལམ་དང་།  མན་ངག་དང་།  ཕྱེད་པའི་ཚད་བསྟན་པ་དང་།  སེམས་དང་སེམས་ཉིད་ངོས་བཟུང་པ་དང་།  དམར་ཐག་བཅད་པའོ།  དང་པོ་ནི་ཐབས་ཀྱི་ལམ་ལ་གསུམ་སྟེ།  ལུས་ཀྱི་གནད་བསྡམ་པ་ནི།  རང་བཞིན་ཆ་ལུགས་ཀྱི་ཕྱག་རྒྱ་བཅས་ལ།  ལུས་ཀྱི་རྩ་ཆ་ལ་འབེབས།  རྩ་ཡིས་རླུང་ཆ་ལ་འབེབས།  རླུང་གིས་སེམས་ཆ་ལ་འབེབས།  དེས་ནི་ཀུན་གཞིའི་ངོ་བོ་རང་བཞིན་གྱིས་གསལ་བའོ།  རླུང་གི་རྟ་བཟུང་ཞེས་པས།  རླུང་གི་རྟ་ལ་ཡིད་ཀྱི་མི་ཞོན་ནས།  ཚོགས་དྲུག་གི་ཡུལ་ལ་འགྱུས་པས།  ཀུན་གཞི་མ་དང་འདྲ་བསྒྲིབ།  དེ་ལ་རླུང་གི་རྟ་བཟུང་བར་བྱ་སྟེ།  རླུང་གི་རྟ་བཟུང་བས་ཡིད་ཀྱི་མི་ཟིན།  དེ་ཟིན་པས་མ་ཀུན་གཞི་ངོ་བོ་གསལ་ལོ།  སྒྲོན་མའི་སྒོ་རང་སར་བཞག་ཅེས་པས།  མིག་མི་བཙུམ་པར་ཡུལ་ལ་ཧད་དེ་བཞག་པས།  རིག་པའི་མཐོང་སྒོ་ཡིན་པས།  ཀུན་གཞི་རྟོག་མེད་ངོས་ཟིན་པའོ།  གཉིས་པ་[750]སེམས་དང་སེམས་ཉིད་དབྱེ་བའི་མན་ངག་གསུམ་ནི།  ཕྱི་རུ་མ་དཔྱད་པས་ཡུལ་གྱི་བཟུང་འཛིན་དག  ནང་དུ་མ་བརྟག་པས་སེམས་ཀྱི་རྟོག་པ་ཞི།  སྔ་ཕྱིར་མ་འབྲེང་པས་ཡིད་ཀྱི་འབྲེལ་ཐག་བཅད་པའོ།  གསུམ་པ་སེམས་དང་སེམས་ཉིད་ཕྱེད་པའི་ཚད་གསུམ་ནི།  གོང་གི་ཐབས་ལམ་གསུམ་དང་མན་ངག་གསུམ།  གནད་དུ་བསྣུན་པས།  སྙིགས་མ་དྲན་རིག་བློའི་ཚོགས་རྣམས་ཀུན་གཞིའི་ཀློང་དུ་ཐིམ་ནས།  དྭངས་མ་རང་འབྱུང་གི་ཡེ་ཤེས་འོད་དུ་གསལ་ཏེ།  དཔེར་ན་མ་སྙོགས་པའི་ཆུ་དང་འདྲ།  བཟུང་འཛིན་གཡང་ལུགས་ཀྱི་གོས་དང་འདྲ་བ་བྲལ་ནས།  རིག་པའི་ཡེ་ཤེས་གཅེར་བུར་འཆར་ཏེ།  དཔེར་ན་སྐྱེས་བུ་གོས་དང་བྲལ་བ་འདྲ།  རྟོག་པ་སྤྲིན་དང་འདྲ་བ་སངས་ནས་རྟོག་མེད་ཀྱི་ཡེ་ཤེས་སྒྲིབ་གཡོགས་མེད་པར་འཆར་ཏེ།  དཔེར་ན་ནམ་མཁའ་སྤྲིན་ཚོགས་སངས་པ་དང་འདྲའོ།  བཞི་པ་སེམས་དང་སེམས་ཉིད་ངོས་བཟུང་བ་ལ་གཉིས་ཏེ།  སེམས་ཉིད་ངོས་བཟུང་བ་དང་།  སེམས་ངོས་བཟུང་བའོ།  དང་པོ་ནི་སེམས་ཉིད་ཀུན་གཞིའི་ངོ་བོ་ནི།  རྟོག་པ་མེད་པ།  དྲན་རིག་ཀུན་གྱི་འཆར་གཞིར་གྱུར་པ།  གང་དུ་ཡང་ལུང་དུ་མ་བསྟན་པས།  རྒྱ་མ་ཆད་པ།  འབྱུང་རུང་མ་འགག་པས་ཅིར་ཡང་འཆར་དུ་རུང་བ།  དེ་བཞི་ནི་ཀུན་[751]གཞིའི་ངོ་བོ་སྟེ།  སེམས་ཉིད་ཡིན་པར་ངོས་བཟུང་ངོ་།  གཉིས་པ་སེམས་ངོས་བཟུང་བ་ནི།  ངོ་བོ་དྲན་ཞིང་རིག་པ།  བསམ་ན་དྲན་རྟོག་ཅིར་ཡང་འཆར་བ།  མ་བསམ་རང་སར་གློད་ན་ཀུན་གཞིའི་ངང་དུ་རང་གྲོལ་བ།  མ་བཅོས་ངང་ལ་བཞག་ན་སེམས་མ་བུ་དབྱེར་མེད་དུ་འདྲེས་པ།  དེ་བཞི་ནི་བློ་ཞེས་ཀྱང་བྱ།  ཡིད་ཞེས་ཀྱང་བྱ།  སེམས་ཀྱི་ངོ་བོ་ངོས་བཟུང་བའོ།  །ལྔ་པ་སེམས་དང་སེམས་ཉིད་དམར་ཐག་བཅད་པ་ལ།  མན་ངག་གི་གནད་གསུམ་གསུམ་དགུ་རུ་བསྟན་པ་ལ།  བསྡམ་པ་རྣམ་པ་གསུམ་གྱིས་གཡེང་བའི་ལས་སྤང་།  ཞེས་པས།  ལུས་བྱ་བ་བསྡམ།  དག་སྨྲ་བ་བསྡམ།  སེམས་བསམ་མནོ་བསྡམ།  དེ་གསུམ་གྱིས་གཡེང་བ་སྤང་པའོ།  གློད་པ་རྣམ་པ་གསུམ་གྱིས་བློ་རྣལ་དུ་དབབ་ཅེས་པས།  ལུས་བྱར་མེད་དུ་གློད།  ངག་སྨྲ་མེད་དུ་གློད།  སེམས་བསམ་མེད་དུ་གློད།  དེ་གསུམ་གྱིས་བློ་རྣལ་དུ་ཕེབས་པའོ།  བཞག་ཐབས་གསུམ་གྱིས་རིག་པའི་ས་བཟུང་།  ཞེས་པས།  སེམས་ལ་བཟོ་མི་བྱ་སོ་མར་བཞག  །རང་ལུགས་ཆེན་པོ་གཉུག་མར་བཞག  བཅོས་སླད་མེད་པར་རྣལ་མར་བཞག  དེ་གསུམ་གྱིས་རིག་པ་རང་ས་ཟིན་པའོ།  མི་འབྲེང་བ་གསུམ་གྱིས་བག་ཆགས་རྒྱུན་བཅད།  ཅེས་པས།  [752]ལུས་བྱ་བའི་རྗེས་སུ་མི་འབྲེང་བ།  ངག་སྨྲ་བརྗོད་ཀྱི་རྗེས་སུ་མི་འབྲེང་བ།  སེམས་འདོད་ཡོན་གྱི་རྗེས་སུ་མི་འབྲེང་བ།  དེ་གསུམ་གྱིས་རྗེས་འབྲེང་གི་བག་ཆགས་རྒྱུན་བཅད་པའོ།  ཐག་པ་རྣམ་པ་གསུམ་གྱིས་གོམས་པའི་ངང་བསྲིང་ཞེས་པས།  མི་ཡེངས་པའི་དྲན་ཐག་བསྲིང་།  མ་བཅོས་པའི་ངང་ཐག་བསྲིང་།  མི་སྐྱོ་བའི་གཉུག་ཐག་བསྲིང་།  དེ་གསུམ་གྱི་ཀུན་གཞི་ཀློང་དུ་མ་གྱུར་གྱི་བར་དུ་ངང་ཐག་བསྲིང་།  སྦ་ཐབས་གསུམ་གྱིས་དོན་མ་ཉམས་པར་བཙའ།  ཞེས་པས།  རི་དྭགས་སྨས་མ་བཞིན་དུ་ལུས་དགོན་པར་སྦ།  བུམ་པ་ནང་གི་མར་མེ་བཞིན་དུ།  ངག་རྡུལ་ཙམ་ཡང་མི་བརྗོད།  གཞན་ལ་གསང་སྟེ་རང་གསང་ཆེན་པོར་སྦ།  རྒྱ་མཚོ་ནང་གི་རུལ་སྦལ་བཞིན་དུ།  སེམས་ཚོགས་དྲུག་གི་རྗེས་སུ་མི་འབྲེང་ཀུན་གཞིའི་ཀློང་དུ་སྦ།  དེ་གསུམ་གྱིས་ཀུན་གཞིའི་ཀློང་དུ་དུ་མ་གྱུར་གྱི་བར་དུ།  དོན་ཉམས་པ་མེད་པར་བཙའ་བའོ།  ཤར་བ་གསུམ་གྱིས་རིག་པའི་རྩལ་སྦྱང་ཅེས་པས།  ལུས་བྱ་བ་སྣ་ཚོགས་བྱ་མེད་ཀྱི་རྩལ་དུ་ཤར།  ངག་བརྗོད་པ་སྣ་ཚོགས་བརྗོད་མེད་ཀྱི་རྩལ་དུ་ཤར།  སེམས་དྲན་པ་སྣ་ཚོགས་རྟོག་མེད་ཀྱི་རྩལ་དུ་ཤར།  དེ་གསུམ་གྱིས་སྣ་ཚོགས་སྐྱོན་དུ་མི་ལྟ།  ཡེ་ཤེས་ཀྱི་རྩལ་དུ་སྦྱངས།  གྲོལ་བ་[753]གསུམ་གྱིས་གཉིས་མེད་དུ་ལ་དོར།  ཅེས་པས།  བྱས་ཚད་བྱར་མེད་ཀྱི་ཀློང་དུ་གྲོལ།  བརྗོད་ཚད་བརྗོད་མེད་ཀྱི་ཀློང་དུ་གྲོལ།  བསམ་ཚད་བསམ་མེད་ཀྱི་ཀློང་དུ་གྲོལ།  དེ་གསུམ་གྱིས་སེམས་དང་སེམས་ཉིད་གཉིས་སུ་མེད་པར་ལ་དོར།  མི་སྒྲིབ་པ་གསུམ་གྱིས་འབྲས་བུའི་ཚད་བཟུང་ཞེས་པས།  ལུས་བྱ་བ་སྣ་ཚོགས་ཀྱིས་བྱར་མེད་ཀྱི་དོན་ལ་མི་སྒྲིབ།  ངག་བརྗོད་པ་སྣ་ཚོགས་ཀྱིས་བརྗོད་མེད་ཀྱི་དོན་ལ་མི་སྒྲིབ།  སེམས་བསམ་པ་སྣ་ཚོགས་ཀྱིས་བསམ་མེད་ཀྱི་དོན་ལ་མི་སྒྲིབ།  དེ་གསུམ་ཚད་དུ་ཕྱིན་ནས་འབྲས་བུ་མངོན་དུ་གྱུར་པའོ།  གསུམ་པ་མདོར་བསྡུ་བ་ནི།  ཀུན་གཞི་ངོས་འཛིན་གྱི་གཟེར་བུ་རྫོགས་སོ།  ཞེས་པས།  མདོར་བསྡུ་བའོ།  གཟེར་བུ་དང་པོའི་འགྲེལ་བ་རྫོགས་སོ།།  ཁ༽ གཉིས་པ་འཁྲུལ་པ་རྩད་གཅོད་ཀྱི་གཟེར་བུ་ལ་ཡང་།  དོན་གསུམ་ལས།  ཕྱག་འཚལ་བ།  གཞུང་བཀྲོལ་བ།  མདོར་བསྡུ་བ་གསུམ་མོ།  དང་པོ་ནི་ཀུན་ཏུ་བཟང་པོ་འཁྲུལ་པ་ཀ་ནས་དག་ལ་ཕྱག་འཚལ་ལོ།  ཞེས་པས།  ཀུན་ནི་འཁོར་འདས་མ་ལུས་པ།  བཟང་པོ་ནི་རང་ཤེས་རིག་གི་རྒྱལ་པོས་ཉེ་རིང་མེད་པར་ཡོངས་ལ་ཁྱབ་པའོ།  འཁྲུལ་པ་ཀ་ནས་དག་ནི།  ཉི་མའི་སྙིང་པོ་ལ།  མུན་པ་མི་གནས་པ་བཞིན་དུ།  [754]ཤེས་རིག་གི་རྒྱལ་པོ་ལ་འཁྲུལ་པ་ཡེ་ནས་མི་གནས་པ་ཀ་ནས་དག་པའོ།  གདམས་པ་འདིས་འཁྲུལ་གཞི་རྩད་ནས་བཅད་ནས།  འཁྲུལ་མི་སྲིད་པར་སྟོན་པའོ།  །གཉིས་པ་གཞུང་བཀྲོལ་བ་ལ།  འཇིག་རྟེན་བྱ་བ་བཏང་པའི་སྐལ་ལྡན་གྱིས།  ཅེས་པ་འདིས་ཉམས་སུ་ལེན་པའི་གང་ཟག་བསྟན། འདི་འཛི་གཡེང་བ་མེད་པའི་གནས་མཆོག་ཏུ།  ཞེས་པ་འདིས།  ཉམས་སུ་ལེན་པའི་གནས་བསྟན།  འཁྲུལ་རྐྱེན་ངོས་བཟུང་འཁྲུལ་པ་ཕུ་ཐག་བཅད་ཅེས་པས།  འདིས་འཁྲུལ་གཞི་རྩད་གཅོད་ཀྱི་མདོར་རྩ་བསྟན་ཏེ།  གང་ལས་འཁྲུལ་ན།  ཀུན་གཞི་གནས་ལུགས་མ་རྟོགས་པས་འཁྲུལ།  རྐྱེན་གང་གིས་བྱས་ན།  སྒྲ་འོད་ཟེར་གསུམ་གྱིས་རྐྱེན་བྱས་ནས་འཁྲུལ།  ཚུལ་ཇི་ལྟར་འཁྲུལ་ན།  དེ་གསུམ་རང་སྣང་དུ་མ་ཤེས་གཞན་སྣང་དུ་མཐོང་ནས་འཁྲུལ།  དཔེ་ཅི་དང་འདྲ་བར་འཁྲུལ་ན།  རྩལ་ཆེན་སེང་གེ་རང་གཟུགས་ཆུ་ནང་དུ་ཤར་བ་ལ།  རང་གཟུགས་སུ་མ་རྟོགས་གཞན་གཟུགས་སུ་མཐོང་བ་ལྟར་འཁྲུལ།  འཁྲུལ་པ་རྩད་ཇི་ལྟར་གཅོད་ན།  སྒྲ་འོད་ཟེར་གསུམ་རང་སྣང་དུ་ངོས་བཟུང་པས།  འཁྲུལ་པ་ཕུ་ཐག་ཆོད་ནས་འཁྲུལ་མི་སྲིད་དོ།    དཔེར་ན་རང་གཟུགས་ལ་རང་གཟུགས་སུ་ཤེས་པའམ།  སྔར་འདྲིས་ཀྱི་མི་དང་འཕྲད་པ་བཞིན་ནོ།  [755]ངོས་ཅི་ལྟར་བཟུང་ན་སྒྲ་ལ་ཡིད་བཏུལ།  འོད་ལ་སེམས་བཟུང་།  ཟེར་ལ་རྩལ་སྦྱངས།  དེ་གསུམ་གྱི་ཕུ་ཐག་ཀུན་གཞིའི་དབྱིངས་སུ་བཅད།  ངོ་སྤྲོད་ལུགས་ནི་མན་ངག་ལས་ཤེས་སོ།  རྩའི་འཕར་གྲངས་བར་མའི་ཚད་བཟུང་བ།  མི་རིང་མི་ཐུང་བར་མ་ཆད་པའི་གྲངས།  བརྒྱ་ལ་གཅིག་རྩིས་ཁྲི་ཕྲག་བཅོ་བརྒྱད་ཀྱིས།  སྣང་བའི་གོམས་ཚད་མཐར་རུ་ཕྱིན་པར་འགྱུར།  ཞེས་པའི་ཚིག་བཞི་པོ་འདིས།  ཉམས་ལེན་གྱི་གྲངས་ཚད་བསྟན་པ་ཡིན་ཏེ་དཀྱུས་གསལ།  རིག་པའི་ཟེར་དང་ཐུགས་རྗེའི་ཉག་ཐག་ནི།  དང་པོ་རི་གཟར་ཁ་ནས་ཆུ་འབབ་འདྲ།  ཞེས་པས།  དང་པོ་སྣང་བ་འཕེལ་བའི་དུས།  དར་ཙམ་ཡང་མི་ཆགས་པར་འགྲིམ་པའོ།  གཉིས་པ་ཆུ་བོ་ཀློང་དུ་ཕེབས་པ་འདྲ།  ཞེས་པས་སྣང་བ་མཆེད་པའི་དུས་སུ།  སྔ་མ་ལས་དལ་ལ་གཡུང་བར་སྣང་སྟེ།  ཟེར་དང་ཉག་ཐག་གཉིས་རྐྱ་རྐང་གི་ཚུལ་དུ་མགྱོགས་བུལ་དུ་སྣང་བའོ།  གསུམ་པ་བྱ་ཁྲ་གཟན་ཚོལ་ལྟ་བུར་འགྱུར།  ཞེས་པས།  སྣང་བ་རྒྱས་པའི་དུས་སུ།  རིག་པའི་སྙིང་པོ་ཐུགས་རྗེའི་ཉག་ཐག་དེ།  རེས་འགའ་གཡོ་འགུལ་མེད་པར་གནས་ཅིང་།  རེས་འགའ་འགྲིམ་པའོ།  བཞི་པ་རུས་སྦལ་མཁར་གཞོང་ཚུད་པ་འདྲ་ཞེས་པས།  སྣང་བ་རྫོགས་[756]པའི་དུས་སུ།  ཐུགས་རྗེའི་ཉག་ཐག་དེ་གཡོ་འགུལ་མེད་པར་གནས་པའོ།  ལྔ་པ་འབྱུང་བཞི་ཟད་པའི་ནམ་མཁའ་འདྲ།  ཞེས་པས།  མཐར་ཐུག་གི་སྣང་བ་ཤར་བའི་དུས་སུ།  སྒྲ་འོད་ཟེར་གསུམ་བྱང་ཆུབ་སེམས་སུ་དམར་ཐག་ཆོད་པའོ།  གསུམ་པ་མདོར་བསྡུས་དཀྱུས་གསལ།  གཟེར་བུ་གཉིས་པའི་འགྲེལ་པ་རྫོགས་སོ།། ག༽ གསུམ་པ་བོན་ཉིད་དབྱིངས་ཀྱི་གཟེར་བུ་ལ་ཡང་།  དོན་གསུམ་ལས།  དང་པོ་ནི།  ཀུན་ཏུ་བཟང་པོ་ཁྱབ་བདལ་ཕྱོགས་རིས་མེད་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  ཀུན་ཏུ་བཟང་པོ་གོང་དང་འདྲ།  ཁྱབ་བདལ་ཕྱོགས་རིས་མེད་པ་ནི།  བྱང་ཆུབ་ཀྱི་སེམས་མཐའ་དབུས་ཕྱོགས་མཚམས་ཕྱི་ནང་ཁ་གཏིང་མེད་པར་གནས་པའོ།  གཉིས་པ་གཞུང་བཀྲོལ་པ་ལ།  ཁྱབ་བདལ་ཆེན་པོ་སྤྱི་ལ་ཤར་བའི་ཀུན་གཞི།  ཞེས་པས།  སངས་རྒྱས་སེམས་ཅན་འཁོར་བ་མྱང་འདས་ལས་སོགས་ཀུན་གྱི་སྤྱི་གཞི་བྱང་ཆུབ་ཀྱི་སེམས་ལ་ཟེར་ཏེ།  དེ་ལ་བོན་ཉིད་ཀྱི་དབྱིངས་ཞེས་བྱ་བར་མིང་དུ་བཏགས་ཏེ།  ཅིའི་ཕྱིར་བཏགས་ན།  དབྱིངས་ཀྱི་མཚན་ཉིད་དགུ་ཤར་ནས་ཞེས་པས།  བྱང་ཆུབ་ཀྱི་སེམས་དེ་མུ་མེད་པར་ཤར།  འབྱམས་ཡས་པར་ཤར།  ཡོངས་སུ་རྒྱ་མ་ཆད་པར་ཤར།  ཁ་གཏིང་མེད་[757]པར་ཤར།  དཔག་ཏུ་མེད་པར་ཤར།  དོག་པ་མེད་པར་ཤར།  བདལ་པ་ཆེན་པོར་ཤར།  ཟད་པ་མེད་པར་ཤར།  འགྱུར་བ་མེད་པར་ཤར།  དེའི་ཕྱིར་ན་དབྱིངས་ཞེས་བྱའོ།  དཔེ་ཅི་དང་འདྲ་ན།  ནམ་མཁའ་བཞིན་དུ་མ་ཕྱེ་མཉམ་པ་ཆེན་པོར་ཡོངས་ལ་བདལ།  ཞེས་པས།  དབྱིངས་དེ་སངས་རྒྱས་སེམས་ཅན་ཡོངས་ལ་བཟང་ངན་ཆེ་ཆུང་མཐོ་དམན་བྲི་གང་ཉེ་རིང་མེད་པར་གནས་པའོ།  གསུམ་པ་མདོ་བསྡུ་བ་དཀྱུས་སུ་གསལ།  གཟེར་བུ་གསུམ་པའི་འགྲེལ་བ་རྫོགས་སོ།།  ང༽ བཞི་པ་སེམས་ཉིད་ཡེ་ཤེས་ཀྱི་གཟེར་བུ་ལ་ཡང་དོན་གསུམ་སྟེ།  ཀུན་ཏུ་བཟང་པོ་རང་རིག་སྒྲིབ་གཡོགས་མེད་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་ཡེ་ཤེས་རང་ཤར་དུ་གནས་པའི་དོན་བསྟན་པའོ།  གཉིས་པ་གཞུང་བཀྲོལ་བ་ལ།  ལྷན་སྐྱེས་རང་ལ་ཤར་བའི་ཀུན་གཞི་ནི།  ཞེས་པས།  སངས་རྒྱས་སེམས་ཅན་སོ་སོའི་རང་རང་གི་རྒྱུད་ལ་གནས་པའི་རིག་པའི་ཡེ་ཤེས་ལ་ཟེར་ཏེ།  དེ་ལ་སེམས་ཉིད་རིག་པའི་ཡེ་ཤེས་བྱ་བ་མིང་དུ་བཏགས།  ཅིའི་ཕྱིར་བཏགས་ན།  ཡེ་ཤེས་ཀྱི་མཚན་ཉིད་ལྔ་ཤར།  ཞེས་པས།  སྟོང་ཞིང་བདག་མེད་པས་སྟོང་ཉིད་ཀྱི་ཡེ་ཤེས་སུ་ཤར།  གསལ་ལ་རྟོག་པ་[758]མེད་པས་མེ་ལོང་ཡེ་ཤེས་སུ་ཤར།  མ་འདྲེས་ཡོངས་སུ་རྫོགས་པས་སོ་སོར་རྟོགས་པའི་ཡེ་ཤེས་སུ་ཤར།  མ་ཕྱེ་མཉམ་པར་གནས་པས་མཉམ་ཉིད་ཡེ་ཤེས་སུ་ཤར།  མ་རྩལ་ལྷུན་གྱིས་གྲུབ་པའི་བྱ་གྲུབ་ཡེ་ཤེས་སུ་ཤར།  དེའི་ཕྱིར་ན་ཡེ་ཤེས་ཞེས་བྱའོ།  དཔེ་ཅི་དང་འདྲ་བར་གནས་ན།  ཉི་མ་བཞིན་དུ་མ་འདྲེས་སོ་སོར་ཤར་ལ་མཉམ་པར་གནས།  ཞེས་པས།  གང་ཟག་གི་རྒྱུད་ལ་མཚན་ཉིད་སོ་སོར་ཤར་ལ།  གནས་ལུགས་བཟང་ངན་ཆེ་ཆུང་མེད་པར་མཉམ་པར་གནས་སོ།  གསུམ་པ་མདོར་བསྡུས་དཀྱུས་གསལ།  གཟེར་བུ་བཞི་པའི་འགྲེལ་བ་རྫོགས་སོ།།  ཅ༽ ལྔ་པ་ཚོན་གང་བོན་སྐུའི་གཟེར་བུ་ལ་ཡང་།  དོན་གསུམ་ལས།  དང་པོ་ནི།  ཀུན་ཏུ་བཟང་པོ་རང་རིག་ཀ་ནས་དག་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  ཤེས་རིག་རྒྱལ་པོ་བྱང་ཆུབ་སེམས་ལ་གང་གི་ཡང་མཐས་མ་རེག་པའི་དོན་བསྟན་པའོ།  གཉིས་པ་གཞུང་བཀྲོལ་བ་ལ་བཞི་སྟེ།  ཡེ་ཤེས་ཚོན་གང་གི་ངོ་བོ་བསྟན་པ་དང་།  ཡེ་ཤེས་ཚོན་གང་གི་གནས་ལུགས་བསྟན་པ་དང་།  ཡེ་ཤེས་ཚོན་གང་གི་ཆེ་བ་བསྟན་པ་དང་།  ཡེ་ཤེས་ཚོན་གང་གི་གཏན་ཚིགས་བསྟན་པའོ།  དང་པོ་ལ་གཉིས་ཏེ།  ཡེ་ཤེས་ཚོན་གང་དང་འོད་ཚོན་གང་[759]བསྟན་པའོ།  དང་པོ་ནི་གསལ་བ་རང་འབྱུང་རིག་པའི་རྒྱལ་པོ་ནི།  ཞེས་པས།  གསལ་བ་ནི་སྒྲིབ་གཡོགས་མེད་པ།  རང་འབྱུང་ནི་རྒྱུ་རྐྱེན་དང་བྱེད་པ་པོ་མེད་པའོ།  །རིག་པ་ནི་དྲན་རིག་ཐམས་ཅད་ཀྱི་འཆར་གཞིར་གྱུར་པའོ།  རྒྱལ་པོ་ནི་གོང་ན་མེད་ཅིང་།  ཤེས་རིག་ཐམས་ཅད་ཀྱི་མཐར་ཐུག་པར་གནས་པའོ།  དེའི་སྔ་རོལ་དུ་རྟོགས་པའི་ཡེ་ཤེས་དང་།  འཁྲུལ་པའི་མ་རིག་པ་མ་གྲུབ་པས་ཡེ་ཤེས་ཚོན་གང་།  དེ་འཁོར་བ་དང་མྱང་འདས་སུ་ཤར་ཡང་མ་མྱོང་།  འོ་ན་ཇི་ལྟར་གནས་ཞེ་ན།  རང་འབྱུང་ཡེ་ཤེས་ཀུན་གྱི་གཞི་རྩར་གནས།  ཞེས་པས།  རྒྱུ་རྐྱེན་དེ་རྣམས་གང་གིས་ཀྱང་མ་བྱས་པར་རང་འབྱུང་དུ་ཡེ་ནས་གནས་པའོ།  གཟུགས་མེད་ཡེ་ཤེས་ཁ་དོག་དབྱིབས་གཟུགས་བྲལ།  བརྗོད་མེད་ཡེ་ཤེས་མིང་ཚིག་ཡི་གེར་བྲལ།  རྟོག་མེད་ཡེ་ཤེས་རྟོག་དཔྱོད་བློ་དང་བྲལ།  ཞེས་པའི་ཚིག་གསུམ་ནི།  རང་རིག་པའི་ཡེ་ཤེས་ཀྱི་གནས་ལུགས་དེ།  གཟུགས་མེད་པས་དབྱིབས་དང་ཁ་དོག་མ་གྲུབ།  བརྗོད་དུ་མེད་པས་མིང་ཚིག་ཡི་གེའི་སྤྱོད་ཡུལ་ལས་འདས།  རྟོག་མེད་ཡེ་ཤེས་བློ་ལས་འདས་པས་རྟོག་དཔྱོད་བློའི་ཡུལ་ལས་འདས་པའོ།  དེ་ལ་ཡེ་ཤེས་ཚོན་གང་སྣང་མེད་བོན་གྱི་སྐུ་བྱ་བར་ཡང་མིང་དུ་[760]གདགས།  གཤེན་ལྷ་དཀར་པོ་གདགས་མེད་ཀུན་གྱི་གཞི།  ཞེས་ཀྱང་བྱ།  ངོ་བོ་ཉིད་ཀྱི་རིག་པ་ཞེས་ཀྱང་བྱའོ།  གཉིས་པ་འོད་ཚོན་གང་གི་ངོ་བོ་བསྟན་པ་ནི།  གསལ་བའི་ཡེ་ཤེས་ཆེན་པོ་ཚོན་གང་ལས།  སྣང་བའི་འོད་ཆེན་ཚོན་གང་རང་བཞིན་ཤར།  ཞེས་པས།  གང་གི་ཡེ་ཤེས་ཚོན་གང་གི་འཆར་གཞི་ལས།  སྣང་བའི་འོད་ཆེན་ཚོན་གང་ཡེ་ནས་རང་ཤར་དུ་གནས་ཏེ།  དཔེར་ན་ཉི་མའི་སྙིང་པོ་ལས།  འོད་རང་ཤར་དུ་ཤར་བ་ལྟ་བུའོ།  མ་འདུས་མི་འབྲལ་ཉིད་ལ་ཉིད་ཤར་འོད།  ཅེས་པས།  ཡེ་ཤེས་ཚོན་གང་དང་འོད་ཚོན་གང་གཉིས་སོ་སོར་གནས་པ་གཅིག་ཏུ་འདུས་པ་མ་ཡིན།  གཅིག་ཏུ་གནས་པ་སོ་སོར་བྲལ་བ་མ་ཡིན་ཏེ།  རང་ལ་རང་ཤར་དུ་ཡེ་ནས་གནས་པའོ།  གསལ་ལ་དངོས་མེད་སྣང་ལ་རང་བཞིན་མེད།  ཅེས་པས་འོད་ཚོན་གང་དེ་འོད་དུ་གསལ་ཡང་དངོས་པོ་དང་མཚན་མར་མ་གྲུབ་པར་བསྟན་པའོ།  གཟུགས་དང་ཁ་དོག་རིས་སུ་ཆད་པ་མེད།  ཅེས་པས།  འོད་ཚོན་གང་དེ་སངས་རྒྱས་ཀྱི་སྐུ་དང་སེམས་ཅན་གྱི་ལུས་ལས་སོགས་གཟུགས་ཐམས་ཅད་ཀྱི་འཆར་གཞི་ཡིན་ལ།  དེ་ལྟར་ཡིན་ཡང་ངོ་བོ་གཟུགས་གང་དུའང་རིས་སུ་མ་ཆད་པའོ།  དཀར་ལྗང་དམར་སྔོའི་འོད་ལས་སོགས་ཏེ།  ཁ་དོག་ཐམས་ཅད་[761]ཀྱི་འཆར་གཞི་ཡིན་ལ།  དེ་ལྟར་ཡིན་ཡང་ངོ་བོ་ཁ་དོག་ཏུ་ཡང་རིས་སུ་མ་ཆད་པའོ།  ཆེ་ཆུང་ཆགས་ཚད་གཞལ་བའི་ཚད་ལས་འདས།  ཞེས་པས།  འོད་ཚོན་གང་དེ་ཆེ་བའི་ཚད་བཟུང་དུ་མེད་དེ།  ནམ་མཁའི་རང་བཞིན་དུ་མཐའ་དབུས་མེད་པར་གནས་སོ།  ཆུང་བའི་ཚད་གཞལ་དུ་མེད་དེ།  འཇག་མིག་གི་སྲིན་བུའི་ལུས་ལ་འཇུག་ཏུ་རུང་བའོ།  འོད་ཚོན་གང་བ་དེ་ལ་སྣང་བ་ཆེན་པོ་བོན་གྱི་སྐུ་ཞེས་ཀྱང་བྱ།  གཤེན་ལྷ་དཀར་པོ་བདག་ཡོད་རྩ་བའི་ལྷ་ཞེས་ཀྱང་བྱ།  ལྷག་མཐོང་གི་རིག་པ་ཞེས་ཀྱང་བྱའོ།  གཉིས་པ་ཡེ་ཤེས་ཚོན་གང་གི་གནས་ལུགས་ནི།  ཚོན་གང་སྐུ་ལ་རང་རིག་སྤྱན་ཤར་བས།  ཞེས་པས།  འོད་ཚོན་གང་ལ་འགྱུར་བ་མེད་པས་སྐུ་ཞེས་བྱ།  ཡེ་ཤེས་ཚོན་གང་ལ་སྒྲིབ་གཡོགས་མེད་པས་སྤྱན་ཤར་ཞེས་བྱ།  དེ་གཉིས་དབྱེ་རུ་མེད་པས་སྐུ་དང་ཡེ་ཤེས་གཉིས་མེད་ཅེས་བྱ།  ཕྱོགས་བཅུ་ཡོངས་གཟིགས་མདུན་རྒྱབ་མེད་པའི་སྐུ།  ཞེས་པས།  སྐུ་དང་ཡེ་ཤེས་ཚོན་གང་དེ།  ཡེ་ཤེས་ཀྱི་ཞལ་ལ་མདུན་རྒྱབ་མེད་དེ།  ཤེལ་སྒོང་བཞིན་དུ་ཕྱོགས་བཅུར་གསལ་བའོ།  མ་བལྟས་ཀུན་མཐོང་སྒྲིབ་གཡོགས་མེད་པའི་སྤྱན།  ཞེས་པས།  རིག་པའི་སྤྱན་ལ་སྒྲིབ་པ་མེད་པས།  མེ་ལོང་གཡའ་དག་བཞིན་དུ་བལྟས་པ་[762]མེད་བར་གསལ་བའོ།  ཕྱི་དང་ནང་མེད་ཟང་ཐལ་ཆེན་པོར་ཤར།  ཞེས་པས།  ཡེ་ཤེས་ཚོན་གང་དེ་ཕྱི་ན་གནས་ལ་ནང་ན་མི་གནས་པའམ།  ནང་ན་གནས་ལ་ཕྱི་ན་མི་གནས་པ་མ་ཡིན་ཏེ།  ཕྱི་ནང་མེད་པར་སྤྱི་བླུགས་སུ་གནས་པའོ།  མཐའ་དང་དབུས་མེད་ཁྱབ་བདལ་ཆེན་པོར་གནས།  ཞེས་པས།  ཡེ་ཤེས་ཚོན་གང་དེ།  རྒྱ་ཆད་ཕྱོགས་རིས་ཅན་མ་ཡིན་ཏེ།  མཐའ་དབུས་ཕྱོགས་མཚམས་རྒྱ་མ་ཆད་པར་གནས་པའོ།  ཀུན་གྱི་འཆར་གཞི་གང་གི་དྲི་མ་མེད།  ཅེས་པས།  ཡེ་ཤེས་ཚོན་གང་དེ་འཁོར་བ་དང་མྱང་འདས།  སངས་རྒྱས་དང་སེམས་ཅན་ཉོན་མོངས་དང་ཐུགས་རྗེ།  རྣམ་རྟོག་དང་ཡེ་ཤེས།  དགེ་བ་དང་སྡིག་པ།  བདེ་བ་དང་སྡུག་བསྔལ།  ཕྱི་སྣོད་དང་ནང་བཅུད།  ལུས་དང་སེམས།  ཡུལ་དང་ཤེས་པ།  རྒྱུ་དང་འབྲལ་བུ།  མཐོ་རིས་དང་ངན་སོང་ཀུན་གྱི་འཆར་གཞི་ཡིན་ལ།  དེ་ལྟར་ཡིན་ཡང་དེ་རྣམས་གང་གི་ཡང་མཐས་མ་རེག་པར་གནས་པའོ།  གསུམ་པ་ཡེ་ཤེས་ཚོན་གང་གི་ཆེ་བ་བསྟན་པ་ནི།  ཡེ་གནས་རྒྱལ་པོ་རིག་པའི་སྔ་རོལ་དུ།  འཁོར་དང་མྱང་འདས་བསྐལ་སྲིད་འབྱུང་བ་མེད།  ཅེས་པས།  རིག་པའི་རྒྱལ་པོ་ཡེ་ཤེས་ཚོན་གང་དེ།  ཡེ་ནས་རང་ཤར་དུ་གནས་ལ།  དེའི་སྔ་རོལ་དུ་འཁོར་བའི་བོན་[763]དང་མྱ་ངན་ལས་འདས་པའི་བོན་དང་བསྐལ་པ་དགུ་དང་།  སྲིད་པ་གསུམ་དང་།  འབྱུང་བ་ལྔ་ལས་སོགས་གང་ཡང་གྲུབ་པ་མེད་པའོ།  ཀུན་གྱི་ཐོག་མར་རིག་པའི་རྒྱལ་པོ་བྱུང་།  ཞེས་པས།  དེ་རྣམས་གང་ཡང་མ་བྱུང་བའི་གོང་ནས།  རིག་པའི་རྒྱལ་པོ་ཡེ་ནས་གནས་པའོ།  སངས་རྒྱས་མ་གྲུབ་བཀའ་ལས་ཤར་བ་མེད།  ཅེས་པས།  རིག་པའི་རྒྱལ་པོ་ཡེ་ཤེས་ཚོན་གང་གི་སྔ་རོལ་དུ།  སངས་རྒྱས་བྱ་བ་མ་གྲུབ་པས་ཡེ་ཤེས་ཚོན་གང་དེ་གཤེན་རབ་ཀྱི་བཀའ་ལས་བྱུང་བ་མ་ཡིན།  དེའི་སྔ་རོལ་དུ་སེམས་ཅན་ཞེས་བྱ་བ་མ་གྲུབ་པས།  ཡེ་ཤེས་ཚོན་གང་དེ་སེམས་ཅན་གྱི་ལས་ལ་གྲུབ་པ་ཡང་མ་ཡིན།  དེའི་སྔ་རོལ་དུ་བྱེད་པ་པོའི་གང་ཟག་མ་གྲུབ་པས་སྐྱེས་བུའི་རྩོལ་བས་བསྒྲུབ་པ་ཡང་མ་ཡིན།  དེའི་སྔ་རོལ་དུ་ཉེ་བར་ལེན་པའི་རྒྱུ་དང་།  ལྷན་ཅིག་སྐྱེས་པའི་རྐྱེན་ཞེས་བྱ་བ་གྲུབ་མ་མྱོང་པས།  ཡེ་ཤེས་ཚོན་གང་དེ་རྒྱུ་རྐྱེན་འདུས་ནས་བྱས་པས་འདུས་བྱས་ཀྱང་མ་ཡིན།  དེའི་སྔ་རོལ་དུ་ཕྱི་སྣོད་ཀྱི་རྒྱུ།  ཕྲ་རབ་ཀྱི་རྡུལ་ཞེས་བྱ་བར་གྲུབ་མ་མྱོང་པས།    ཡེ་ཤེས་ཚོན་གང་དེ་ཕྱི་སྣོད་ཀྱི་འཇིག་རྟེན་ཏུ་ཆགས་མ་མྱོང་།  དེའི་སྔ་རོལ་དུ་རྒྱུ་འབྱུང་བ་ལྔ་ཞེས་བྱ་བ་མ་གྲུབ་པས།  ཡེ་ཤེས་ཚོན་གང་དེ་འབྱུང་བའི་ལུས་སུ་གྲུབ་མ་[764]མྱོང་།  དེའི་སྔ་རོལ་དུ་ཡབ་ཀྱི་སྟ་དང་ཡུམ་གྱི་མངལ་ཞེས་བྱ་བར་གྲུབ་མ་མྱོང་པས།  ཡེ་ཤེས་ཚོན་གང་དེ་དཀར་དམར་གྱི་རྒྱུ་ལས་སྐྱེ་མ་མྱོང་།  དེའི་སྔ་རོལ་དུ་རྟོགས་པའི་ཡེ་ཤེས་དང་འཁྲུལ་བའི་མ་རིག་པ་མ་གྲུབ་པས།  ཡེ་ཤེས་ཚོན་གང་དེ་འཁོར་བ་དང་མྱང་འདས་སུ་གྲུབ་ཀྱང་མ་མྱོང་།  འོ་ན་ཇི་ལྟར་གནས་ཞེ་ན།  རང་འབྱུང་ཡེ་ཤེས་ཀུན་གྱི་གཞི་རྩར་གནས་ཞེས་པས།  རྒྱུ་རྐྱེན་དེ་རྣམས་གང་གིས་ཀྱང་མ་བྱས་པར།  རང་འབྱུང་རང་ཤར་དུ་ཡེ་ནས་གནས་ལ།  འཁོར་བ་དང་མྱང་འདས་བསྐལ་པ་དང་སྲིད་པ་ལས་སོགས་ཏེ།  དེ་དག་ཐམས་ཅད་ཀུན་གྱི་སྣང་བའི་གཞི་དང་ཤར་བའི་རྩ་བར་གནས་པའོ།  བཞི་པ་ཡེ་ཤེས་ཚོན་གང་གི་གཏན་ཚིགས་བསྟན་པ་ནི།  རང་རིག་པའི་ཡེ་ཤེས་ལ་ཚོན་གང་ཞེས་ཅིའི་ཕྱིར་བདག་ཤེ་ན།  གདོད་ནས་རང་ཤར་འོད་དུ་གསལ་བ་ལ།  བསད་གསོ་ཕན་གནོད་འཕེལ་འགྲིབ་བཅོས་སླད་མེད།  སྐྱེ་ཤི་དར་རྒུད་བདེ་སྡུག་གཉེན་པོ་མེད།  ཅེས་པས།  ཡེ་ཤེས་ཚོན་གང་དེ་གདོད་ནས་རང་ཤར་འོད་དུ་གསལ་བ་ལ།  འདྲེ་ཡིས་བསད་དུ་མེད་པས་ཚོན་གང་།  ལྷ་ཡིས་གསོ་རུ་མེད་པས་ཚོན་གང་།  མཐུན་རྐྱེན་གྱིས་ཕན་གདགས་སུ་མེད་པས་ཚོན་གང་།  འགལ་རྐྱེན་གྱིས་གནོད་དུ་མེད་པས་ཚོན་གང་།  [765]མང་པོར་འཕེལ་དུ་མེད་པས་ཚོན་གང་།  ཉུང་ངུ་འགྲིབ་ཏུ་མེད་པས་ཚོན་གང་།  བློས་བཅོས་སུ་མེད་པས་ཚོན་གང་།  རྩོལ་བའི་བསླད་དུ་མེད་པས་ཚོན་གང་།  རྒྱུ་ལས་སྐྱེ་རུ་མེད་པས་ཚོན་གང་།  རྐྱེན་གྱིས་འཆི་རུ་མེད་པས་ཚོན་གང་།  གཞོན་པས་དར་དུ་མེད་པས་ཚོན་གང་།  རྒས་པས་རྒུད་དུ་མེད་པས་ཚོན་གང་།  བྱུང་ཚོར་གྱིས་བདེ་སྡུག་མེད་པས་ཚོན་གང་།  གཉེན་པོས་བཤིག་ཅིང་གཞོམ་དུ་མེད་པས་ཚོན་གང་།  དེས་ན་ཐོག་མཐའ་མེད་པ་འོད་དུ་ཤར་ཞེས་བྱའོ།  གསུམ་པ་མདོ་བསྡུ་དཀྱུས་གསལ།  གཟེར་བུ་ལྔ་པའི་འགྲེལ་པ་རྫོགས་སོ།།  །དྲུག་པ་ཟུང་འབྲེལ་རྫོགས་སྐུའི་གཟེར་བུ་ལ་ཡང་དོན་གསུམ་ལས།  ཀུན་ཏུ་བཟང་པོ་རང་རིག་རྫོགས་པའི་སྐུ་ལ་ཕྱག་འཚལ་ལོ་ཞེས་པས།  ཕྱག་འཚལ་བ་སྟོན་ཏེ།    བྱང་ཆུབ་ཀྱི་སེམས་ལ་འཁོར་འདས་མ་ལུས་རྫོགས་པའི་དོན་བསྟན་པའོ།  གཉིས་པ་གཞུང་བཀྲོལ་བ་ལ་གཉིས་ཏེ།  མདོར་བསྟན་པ་དང་།  རྒྱས་པར་བཤད་པའོ།  དང་པོ་ལ་གཉིས་ཏེ།  རྫོགས་གཞི་དང་།  རྫོགས་ལུགས་བསྟན་པའོ།  དང་པོ་ནི་གང་ལ་རྫོགས་ན།  སྟོང་གསལ་བདག་མེད་ཀུན་གཞིའི་ཀློང་ཡངས་ནས།  ཞེས་པས།  ཀུན་གཞིའི་དབྱིངས་བསྟན།  རང་གསལ་རྟོག་མེད་ཡེ་ཤེས་[766]ཚོན་གང་ཤར།  ཞེས་པས།  རིག་པའི་ཡེ་ཤེས་བསྟན།  དབྱིངས་དང་ཡེ་ཤེས་གཉིས་མེད་མཉམ་པར་གནས།  ཞེས་པས།  ཀུན་གཞི་དང་རིག་པ་གཉིས་སུ་མེད་པའི་དོན་བསྟན།  གང་ལ་རྫོགས་ན།  ཀུན་གཞི་དང་རིག་པ་གཉིས་སུ་མེད་པའི་གཞི་དེ་ལ་རྫོགས་པའོ།  གཉིས་པ་རྫོགས་ལུགས་ནི།  གང་རྫོགས་ན།  འཁོར་འདས་མ་ལུས་རྫོགས་ཏེ།  དེ་ཡང་སྣང་བ་རྣམ་གསུམ་རང་བཞིན་རྩལ་དུ་ཤར།  ཞེས་པས།  བྱང་ཆུབ་ཀྱི་སེམས་ལ་འཁོར་འདས་ཐམས་ཅད་ཀྱི་རྩ་བ་སྒྲ་དང་འོད་དང་ཟེར་དང་སྣང་བ་ཆེན་པོ་གསུམ།  སུས་ཀྱང་མ་བྱས་རང་ཤར་དུ་ལྷུན་གྱིས་གྲུབ་སྟེ་རྫོགས་པའོ།  ཡུལ་དང་རིག་པ་མི་ཕྱེད་འདྲེས་པ་མེད།  ཅེས་པས།  སྒྲ་འོད་ཟེར་གསུམ་ལ་སྣང་བའི་ཡུལ་ཞེས་བྱ།  རིག་པའི་ཡེ་ཤེས་ལ་ཡུལ་ཅན་གྱི་ཤེས་པ་ཞེས་བྱ།  ཡུལ་དང་རིག་པ་དེ་གཉིས་དབྱེ་ཡིས་མི་ཕྱེད་འདྲེས་པ་མེད་པ་ཟུང་འཇུག་ཏུ་གནས།  བསྲེས་པས་མི་འདྲེས་མཚན་ཉིད་སོ་སོར་གསལ།  སྣང་གྲགས་བློའི་བྱེ་བྲག་མ་ལུས་རྫོགས།  ཞེས་པས།  བྱང་ཆུབ་ཀྱི་སེམས་ལ་སྣང་བའི་འོད་ལྔ་རང་ཆས་སུ་རྫོགས་ཏེ།  དེ་རྫོགས་པས་སྣང་བའི་རྒྱུ་འབྱུང་བ་ལྔ་རྫོགས།  དེ་རྫོགས་པས་འཁོར་བ་དང་མྱང་འདས་ཀྱི་སྣང་བ་མ་ལུས་རྫོགས་ཏེ།  དེ་ཡང་མྱང་[767]འདས་ཀྱི་སྣང་བ་གཞལ་ཡས་དང་ཞིང་ཁམས་རྒྱན་དང་དཀྱིལ་འཁོར།  སྐུ་མདོག་ཕྱག་མཚན་མཚན་དང་དཔེ་བྱད།  གཙོ་འཁོར་དང་སྤྲུལ་པ།  སྐུ་ལྔ་ལྷ་ལྔ་ལས་སོགས་ཏེ།  དག་པའི་སྣང་བ་ཐམས་ཅད་རྩལ་མེད་ལྷུན་གྲུབ་རྫོགས་སོ།  འཁོར་བའི་སྣང་བ།  ཕྱི་ནང་སྣོད་བཅུད་བསྐལ་པ་དང་སྲིད་པ།  རིས་དྲུག་གི་གྲོང་ཁྱེར་ཁམས་གསུམ་གྱི་དཀྱིལ་འཁོར།  འབྱུང་བ་ལྔ།  ཕུང་པོ་ལྔ།  དུག་ལྔ།  དོན་ལ་སྣོད་ལྔ་ཡན་ལག་ལྔ་དབང་པོ་ལྔ་དབང་རྟེན་ལྔ།  ཡུལ་ལྔ་ལས་སོགས་ཏེ།  མ་དག་པའི་སྣང་བ་ཐམས་ཅད་རྩལ་མེད་ལྷུན་གྲུབ་ཏུ་རྫོགས།  བྱང་ཆུབ་ཀྱི་སེམས་ལ།  གྲགས་པའི་རྩ་བ་སྒྲ་རང་ཆས་སུ་རྫོགས་ཏེ།  དེ་རྫོགས་པས།  ཕྱི་འབྱུང་བའི་སྒྲ་དང་།  ནང་རིག་པའི་སྒྲ་དང་།  སངས་རྒྱས་གསུང་གི་རྣམ་སྤྲུལ་དང་།  སེམས་ཅན་གྱི་ངག་གི་བརྡ་སྐད་ལས་སོགས།  ཅི་སྙེད་གྲག་པའི་སྒྲའི་བྱེ་བྲག་མ་ལུས་རྩལ་མེད་ལྷུན་ཏུ་རྫོགས།  བྱང་ཆུབ་སེམས་ཀྱི་སེམས་ལ་བློའི་རྩ་བ་ཟེར་རང་ཆས་སུ་རྫོགས།  དེ་རྫོགས་པའི་སངས་རྒྱས་མཁྱེན་པའི་ཡེ་ཤེས་ཁྲི་དང་འབུམ་འགྱུར་དང་།  སེམས་ཅན་བློའི་བྱེ་བྲག་བརྒྱད་ཁྲི་བཞི་སྟོང་ལས་སོགས་ཏེ།  ཇི་སྙེད་ཡུལ་ཅན་ཤེས་པའི་ཡུལ་བྱེ་བྲག་མ་ལུས་རྩལ་མེད་ལྷུན་གྲུབ་[768]ཏུ་རྫོགས་པའོ།  གཉིས་པ་རྒྱས་པར་བཤད་པ་ལ།  ཟུང་འབྲེལ་བཅུ་རུ་བསྟན་པ་ལས།    དབྱིངས་དང་ཡེ་ཤེས་ཟུང་འབྲེལ་རྫོགས་པ་ཆེན་པོའི་མཛོད།  ཅེས་པས།  སྣང་བ་ཆེན་པོ་གསུམ་ལ་དབྱིངས་ཞེས་བྱ།  རིག་པ་ལ་ཡེ་ཤེས་ཞེས་བྱ།  དེ་གཉིས་དབྱེ་ཡིས་མི་ཕྱེད་པས་ཟུང་འབྲེལ་ཞེས་བྱ།  ཟུང་འབྲེལ་དེ་ལ་འཁོར་འདས་མ་ལུས་རྫོགས་པས།  རྫོགས་པ་ཞེས་བྱ།  ཚད་ལས་འདས་པས་ཆེན་པོ་ཞེས་བྱ།  འཁོར་འདས་མ་ལུས་འབྱུང་བས་མཛོད་ཅེས་བྱའོ།  མཁའ་ཀློང་ཟུང་འབྲེལ་རྫོགས་པ་ཆེན་པོའི་མཛོད།  ཅེས་པས།  སྣང་བ་གསུམ་ལ་ཀློང་ཞེས་བྱ།  རིག་པའི་ཡེ་ཤེས་ལ་མཁའ་ཞེས་བྱ།  དེ་གཉིས་དབྱེ་ཡིས་མི་ཕྱེད་པས་མཁའ་ཀློང་ཟུང་འབྲེལ་ཞེས་བྱ།  རྫོགས་པ་ཆེན་པོ་དང་མཛོད་ནི་གོང་བཞིན་ནོ།  ཐབས་ཤེས་ཟུང་འབྲེལ་རྫོགས་པ་ཆེན་པོའི་མཛོད་ཅེས་པས།  སྣང་བ་གསུམ་ལ་ཤེས་རབ་ཆེན་པོའི་དབྱིངས་ཞེས་བྱ།  རིག་པའི་ཡེ་ཤེས་ལ་ཐབས་ཆེན་པོའི་མཁའ་ཞེས་བྱ།  ཟུང་འབྲེལ་ལས་སོགས་གོད་དང་འདྲ།  ཡུལ་ཤེས་ཟུང་འབྲེལ་རྫོགས་པ་ཆེན་པོའི་མཛོད་ཅེས་པས།  སྣང་བ་གསུམ་ལ་ཤེས་བྱའི་ཡུལ་ཞེས་བྱ།  ཕྱི་ཡུལ་གྱི་སྣང་བ་ཐམས་ཅད་དེ་ལས་ཤར་བའོ།  རིག་པའི་ཡེ་ཤེས་ལ་ཡུལ་ཅན་གྱི་ཤེས་པ་ཞེས་བྱ་སྟེ།  [769]ནང་ཡུལ་ཅན་གྱི་ཤེས་པའི་བྱེ་བྲག་ཐམས་ཅད་དེ་ལས་ཤར་བའོ།  ཟུང་འབྲེལ་ལས་སོགས་རྫོགས་པ་ཆེན་པོ་གོང་དང་འདྲ།  རྒྱུ་འབྲས་ཟུང་འབྲེལ་རྫོགས་པ་ཆེན་པོའི་མཛོད།  ཅེས་པས།  སྣང་བ་གསུམ་ལ་རྒྱུ་ཞེས་བྱ།  རིག་པའི་ཡེ་ཤེས་ལ་འབྲས་བུ་ཞེས་བྱ།  རྒྱུ་དང་འབྲས་བུས་བསྡུས་པའི་བོན་ཐམས་ཅད་དེ་ལས་ཤར་བའོ།  ལུས་སེམས་ཟུང་འབྲེལ་རྫོགས་པ་ཆེན་པོའི་མཛོད།  ཅེས་པས།  སྣང་བ་གསུམ་ལ་ལུས་ཞེས་བྱ་སྟེ།  ཅི་སྙེད་ལུས་ཀྱི་རྣམ་སྤྲུལ་ཐམས་ཅད་དེ་ལས་ཤར་བའོ།  རིག་པའི་ཡེ་ཤེས་ལ་སེམས་ཞེས་བྱ་སྟེ།  ཅི་སྙེད་སེམས་ཀྱི་རྣམ་སྤྲུལ་ཐམས་ཅད་དེ་ལས་ཤར་བའོ།  ཟུང་འབྲེལ་གོང་བཞིན་ནོ།  སྣོད་བཅུད་ཟུང་འབྲེལ་རྫོགས་པ་ཆེན་པོའི་མཛོད་ཅེས་པས།  སྣང་བ་གསུམ་ལ་སྣོད་ཅེས་བྱ་སྟེ།  ཕྱི་སྣོད་ཀྱི་འཇིག་རྟེན་ཐམས་ཅད་དེ་ལས་ཤར་བའོ།  རིག་པའི་ཡེ་ཤེས་ལ་བཅུད་ཅེས་བྱ་སྟེ།  ནང་བཅུང་ཀྱི་སེམས་ཅན་ཐམས་ཅད་དེ་ལས་ཤར་བའོ།  ཟུང་འབྲེལ་གོང་བཞིན་ནོ།  ཡབ་ཡུམ་ཟུང་འབྲེལ་རྫོགས་པ་ཆེན་པོའི་མཛོད་ཅེས་པས།  སྣང་བ་གསུམ་ལ་ཡུམ་བོན་གྱི་རྒྱལ་མོ་དབྱིངས་ནས་སྐོས་ཀྱི་ཉི་མ་གཞའ་ཙམ་ཞེས་བྱ།  རིག་པ་ལ་ཡབ་ཐབས་ཀྱི་རྒྱལ་པོ་མཁའ་ལ་རིག་པའི་ཡེ་ཤེས་ཞེས་བྱ།  [770]དེ་གཉིས་དབྱེ་ཡིས་མི་ཕྱེད་པ་ཡབ་ཡུམ་ཟུང་འབྲེལ་ཞེས་བྱ།  ཟུང་འབྲེལ་གོང་བཞིན་ནོ།  སྐུ་དང་ཡེ་ཤེས་ཟུང་འབྲེལ་རྫོགས་པ་ཆེན་པོའི་མཛོད།  ཅེས་པས།  སྣང་བ་གསུམ་ལ་སྐུ་ཞེས་བྱ་སྟེ།  ཇི་སྙེད་སྐུ་ཡི་རྣམ་སྤྲུལ་ཐམས་ཅད་དེ་ལས་ཤར་བའོ།  རིག་པ་ལ་ཡེ་ཤེས་ཞེས་བྱ་སྟེ།  མཁྱེན་པའི་ཡེ་ཤེས་ཀྱི་རྣམ་སྤྲུལ་ཐམས་ཅད་དེ་ལས་ཤར་བའོ།  ཟུང་འབྲེལ་གོང་བཞིན་ནོ།  ལྷ་དང་གཞལ་ཡས་ཟུང་འབྲེལ་རྫོགས་པ་ཆེན་པོའི་མཛོད། ཅེས་པས། སྣང་བ་གསུམ་ལ་གཞལ་ཡས་ཞེས་བྱ་སྟེ། ཕྱི་ནང་གསང་བའི་དཀྱིལ་འཁོར་ཐམས་ཅད་དེ་ལས་ཤར་བའོ།  རིག་པའི་ཡེ་ཤེས་ལ།  གཤེན་ལྷ་དཀར་པོ་རྩ་བའི་ལྷ་ཞེས་བྱ་སྟེ།  ཕྱི་ནང་གསང་བའི་ལྷ་ཚོགས་དང་།  ཕྲིན་ལས་རྣམ་བཞིའི་ལྷ་ཚོགས་ཐམས་ཅད་དེ་ལས་ཤར་བའོ།  དེ་གཉིས་དབྱེ་ཡིས་མི་ཕྱེད་པས་ཟུང་འབྲེལ།  མ་ལུས་རྫོགས་པས་རྫོགས་པ།  ཚད་ལས་འདས་པས་ཆེན་པོ།  ཀུན་འབྱུང་བས་མཛོད།  གསུམ་པ་མདོར་བསྡུ་དཀྱུས་གསལ།  གཟེར་བུ་དྲུག་པའི་འགྲེལ་བ་རྫོགས་སོ།།  །བདུན་པ་ཕྱོགས་མེད་སྤྲུལ་སྐུའི་གཟེར་བུ་ལ་ཡང་།  དོན་གསུམ་ལས།  ཀུན་ཏུ་བཟང་པོ་རང་རིག་སྤྲུལ་པའི་སྐུ་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  བྱང་ཆུབ་སེམས་[771]ཀྱི་ཆོ་འཕྲུལ་ཅིར་ཡང་འཆར་ཞིང་།  ཀུན་གྱི་བྱེད་པ་པོ་ཡིན་པའི་དོན་བསྟན་པའོ།  གཉིས་པ་གཞུང་བཀྲོལ་བ་ལ་གཉིས་ཏེ།  མདོར་བསྟན་པ་དང་།  རྒྱས་པར་བཤད་པའོ།  དང་པོ་ནི་སྣང་བའི་ཡུལ་དང་རིག་པའི་ཡེ་ཤེས་གཉིས།  མ་ཕྱེ་མ་འདྲེས་ཟུང་དུ་འབྲེལ་བའི་རྩལ་ཞེས་པས།  ཡུལ་སྒྲ་འོད་ཟེར་གསུམ་དང་།  ཡུལ་ཅན་རིག་པའི་ཡེ་ཤེས་གཉིས།  དབྱེར་མེད་ཟུང་དུ་འབྲེལ་བའི་རྩལ་ལས།  འཁོར་འདས་ཀྱི་ཆོ་འཕྲུལ་མ་ལུས་པ་ཤར་ཏེ།    གང་ཤར་ན།  སྣང་གྲགས་བློའི་བྱེ་བྲག་མ་ལུས་ཤར།  ཅེས་པས།  གོང་དུ་རྫོགས་སྐུའི་སྐབས་སུ་བཤད་པ་བཞིན་ནོ།  འོད་དང་རིག་པའི་རྩལ་ལས།  འཁོར་བ་དང་མྱང་འདས་ཀྱི་སྣང་བ་སྣ་ཚོགས་ཤར།  སྒྲ་དང་རིག་པའི་རྩལ་ལས།  སངས་རྒྱས་ཀྱི་གསུང་དང་སེམས་ཅན་ངག་གི་བྱེ་བྲག་མ་ལུས་ཤར།  ཟེར་དང་རིག་པའི་རྩལ་ལས།  སངས་རྒྱས་མཁྱེན་པའི་ཡེ་ཤེས་དང་།  སེམས་ཅན་བློའི་བྱེ་བྲག་མ་ལུས་ཤར།  གཉིས་པ་རྒྱས་པར་བཤད་པ་ནི།  ཚོགས་དྲུག་ཡུལ་དྲུག་འབྲེལ་བའི་དབང་པོ་དྲུག་ཅེས་པས།  བྱང་ཆུབ་སེམས་ཀྱི་ཆོ་འཕྲུལ་ལས།  མིག་གི་རྣམ་ཤེས་རྣ་བའི་རྣམ་ཤེས་ལས་སོགས།  ནང་རྣམ་ཤེས་ཚོགས་དྲུག་གི་སྣང་བ་ཤར།  གཟུགས་སྒྲ་དྲི་རོ་རེག་ལས་[772]སོགས་ཏེ།  ཕྱི་ཡུལ་དྲུག་གི་སྣང་བ་ཤར།  མིག་གི་དབང་པོ་རྣ་བའི་དབང་པོ་ལས་སོགས་ཏེ།  བར་ལུས་སེམས་འབྲེལ་བའི་དབང་པོ་དྲུག་ཏུ་ཤར།  འཁོར་དང་མྱང་འདས་སྣ་ཚོགས་ཕྱོགས་མེད་སྤྲུལ་ཞེས་པས།  དེ་ལྟར་ཚོགས་དྲུག་ཡུལ་དྲུག་དབང་པོ་དྲུག་གི་རྩལ་ལས།  མ་རྟོགས་པའི་དུས་ན།    འཁོར་བའི་ཆོ་འཕྲུལ་སྣ་ཚོགས་ཕྱོགས་མེད་དུ་སྤྲུལ།  རྟོགས་པའི་དུས་ན།  མྱ་ངན་ལས་འདས་པའི་ཆོ་འཕྲུལ་སྣ་ཚོགས་ཕྱོགས་མེད་དུ་སྤྲུལ་ལོ།  བྱེད་པ་མེད་པར་རང་འབྱུང་རྩལ་དུ་ཤར།  ཅེས་པས།  དེ་ལྟར་བྱང་ཆུབ་སེམས་ལས་འཁོར་འདས་ཀྱི་ཆོ་འཕྲུལ་ཤར་བ་དེ་ཆེད་དུ་བྱས་པ་མ་ཡིན་ཏེ།  རང་འབྱུང་རང་ཤར་དུ་ཤར་བའོ།  སྣང་བའི་དབྱིངས་ལ་ཟད་ཅིང་བྲི་བ་མེད།  རིག་པའི་མཁའ་ལ་གསལ་དང་འགྲིབ་པ་མེད།  ཅེས་པས་བྱང་ཆུབ་ཀྱི་སེམས་ལ་འཁོར་འདས་ཀྱི་ཆོ་འཕྲུལ་ཇི་སྙེད་ཅིག་ཤར་ཡང་།  སྣང་བ་ཆེན་པོ་གསུམ་ལ་རྡུལ་ཙམ་ཡང་ཟད་ཅིང་བྲི་བ་མེད་ལ།  རིག་པའི་ཡེ་ཤེས་ལ་སྐད་ཙམ་ཡང་གསལ་དང་འགྲིབ་པ་མེད་དོ།  རང་འབྱུང་རང་གྲོལ་ཐིག་ལེ་གཅིག་ལ་རྫོགས།  ཞེས་པས།  འཁོར་འདས་ཀྱི་ཆོ་འཕྲུལ་ཇི་སྙེད་ཅིག་ཤར་ཡང་།  གཞན་ནས་འབྱུང་ཞིང་གཞན་དུ་འགྲོ་བ་མ་ཡིན་ཏེ།  བྱུང་ཡང་སེམས་ཀྱི་[773]ཀློང་ནས་བྱུང་ལ།  གྲོལ་ཡང་སེམས་ཀྱི་ཀློང་ན་རང་གྲོལ་ཏེ།  སེམས་ཐིག་ལེ་ཉག་གཅིག་ལ་ཐམས་ཅད་རྫོགས་པའོ།  གསུམ་པ་མདོར་སྡུས་དཀྱུས་གསལ།  གཟེར་བུ་བདུན་པའི་འགྲེལ་བ་རྫོགས་སོ།།ཆ༽ བརྒྱད་པ་མཚོན་བྱེད་དཔེའི་གཟེར་བུ་ལ་ཡང་།  དོན་གསུམ་ལས་དང་པོ་ནི།  ཀུན་ཏུ་བཟང་པོ་ཐེ་ཚོམ་མུན་པ་སེལ་ལ་ཕྱག་འཚལ་ལོ།  ཞེས་པས་ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་ངོ་ཤེས་ཐག་ཆོད་གདེང་དང་ལྡན་ན།  ཐེ་ཚོམ་གྱི་མུན་པ་རང་སངས་པའི་དོན་བསྟན་པའོ།  གཉིས་པ་གཞུང་གི་དོན་ལ་ལྔ་སྟེ།  སྣང་བའི་ཡུལ་དང་།  རིག་པའི་ཡེ་ཤེས་ཟུང་དུ་འབྲེལ་པའི་དཔེ་བསྟན་པ་དང་།  དུས་བཞི་ལ་གསལ་དང་འགྲིབ་ཚུལ་བསྟན་པ་དང་།  གྲོལ་འཁྲུལ་གྱི་ཚུལ་བསྟན་པ་དང་།  རྒྱུ་དང་དུས་ཀྱི་ཚད་བསྟན་པ་དང་།  འཁྲུལ་པ་ཟློག་པའི་ཐབས་བསྟན་པའོ།  དང་པོ་ནི་ཡུལ་དང་རིག་པ་ཟུང་འབྲེལ་མཚོན་པའི་དཔེ།  ཆུ་ཤེལ་ཉི་མ་མར་མེ་འོད་ཀྱི་ཚུལ།  ཞེས་པས།  རིག་པ་ནི་ཆུ་དང་འདྲ་ལ།  སྒྲ་འོད་ཟེར་གསུམ་གྱི་སྣང་བ་གསུམ་ནི།  ཆུ་འོད་ཀྱི་ཚུལ་ལོ།  རིག་པ་ནི་ཤེལ་དང་འདྲ་ལ།  སྣང་བ་གསུམ་ནི་ཤེལ་གྱི་འོད་ལྟ་བུའོ།  རིག་པ་ནི་ཉི་མ་དང་འདྲ་ལ།  སྣང་བ་གསུམ་ནི་ཉི་འོད་[774]དང་འདྲའོ།  རིག་པ་ནི་མར་མེ་དང་འདྲ་ལ།  སྣང་བ་གསུམ་ནི་མར་མེའི་འོད་ཀྱི་ཚུལ་ལོ།  གཉིས་པ་དུས་བཞི་ལ་གསལ་དང་འགྲིབ་ཚུལ་བསྟན་པ་ནི།  གནས་དང་འདུ་འབྲལ་འཁྲུལ་དང་དུས་བཞི་ལ་ཞེས་པས།  གནས་པ་ནི་གཞི་ཡེ་ནས་གནས་པའི་དུས་སོ།  འདུ་བ་ནི་ད་ལྟ་ལུས་སེམས་འབྲེལ་བའི་དུས་སོ།  འབྲལ་བ་ནི་ལུས་སེམས་སོ་སོར་བྲལ་ནས་བོན་ཉིད་འོད་གསལ་གྱི་བར་དོ་ཤར་བའི་དུས་སོ།  འཁྲུལ་པ་ནི་སྲིད་པའི་བར་དོ་ལ་འཁྱམས་པའི་དུས་སོ།  སྒྲིབ་མེད་སྒྲིབ་བཅས་གསལ་དང་འགྲིབ་པའི་ཚུལ་ཅེས་པས།  གཞི་ཡེ་ནས་གནས་པའི་དུས་ན།  སྤྲིན་མེད་མཁའ་ལ་ཉི་ཤར་བཞིན།  སྒྲ་འོད་ཟེར་གསུམ་སྒྲིབ་མེད་དུ་གནས།  ད་ལྟ་ལུས་སེམས་འབྲེལ་བའི་དུས་ནི།  བུམ་པ་ནང་གི་མར་མེ་བཞིན།  ལུས་ཀྱིས་བསྒྲིབས་ནས་སྒྲིབ་བཅས་སུ་གནས།  ལུས་སེམས་བྲལ་ནས་འོད་གསལ་གྱི་བར་དོ་ཤར་བའི་དུས་སུ།  སྤྲིན་བྲལ་གྱི་ཉི་མ་བཞིན།  བར་དེར་ལན་ཅིག་གསལ་བར་ཤར།  སྲིད་པའི་བར་དོ་ལ་འཁྲུལ་པའི་དུས་སུ།  ཉི་མ་སྤྲིན་གྱིས་གཡོགས་པ་བཞིན།  འཁྲུལ་པའི་སྣང་བས་འགྲིབ་པར་འགྱུར་རོ།  གསུམ་པ་གྲོལ་འཁྲུལ་གྱི་ཚུལ་བསྟན་པ་ནི།  ཉིད་ལ་ཉིད་མཐོང་སངས་རྒྱས་འདི་ཡིས་གྲོལ་ཞེས་པ།  [775]ཀུན་ཏུ་བཟང་པོས་སྒྲ་འོད་ཟེར་གསུམ་རང་སྣང་ལ་རང་སྣང་དུ་ཤེས་པས།  སློབ་པའི་སློབ་དཔོན་མེད་པར་ཡེ་ནས་སངས་རྒྱས།  སྣང་བ་དབང་ཐོབ་རང་དབང་འཁོར་ལོ་བསྒྱུར།  ཞེས་པས།  ཀུན་ཏུ་བཟང་པོས་སྣང་བ་རང་སྣང་དུ་ཤེས་པས།  སྣང་བའི་རྗེས་སུ་མ་འབྲེང་།  རྗེས་སུ་མ་འབྲེང་པས་སྣང་བ་ལ་རང་དབང་ཐོབ།  རང་དབང་ཐོབ་པས་སྣང་བ་ཇི་ལྟར་བསྒྱུར་བསྒྱུར་དུ་བཏུབ་སྟེ།  དཔེར་ན་རྒྱལ་པོ་རྨངས་ལ་དབང་བསྒྱུར་བ་དང་འདྲ།  རང་ལ་གཞན་མཐོང་སེམས་ཅན་འདི་ཡིས་འཁྲུལ།  ཞེས་པས།  ཁམས་གསུམ་གྱི་སེམས་ཅན་གྱིས་སྒྲ་འོད་ཟེར་གསུམ་རང་སྣང་དུ་མ་ཤེས་ཕ་རོལ་ན་སྣང་བ་རང་རྒྱུད་པ་ཞིག་ཡོད་པར་མཐོང་བས།  ལོག་པར་འཁྲིད་མཁན་མེད་ཀྱང་འཁོར་བར་འཁྱམས་པའོ།  སྣང་བའི་རྗེས་འབྲེང་གཞན་སྣང་སྒྱུ་མས་བསླུས་ཞེས་པས།  ཁམས་གསུམ་སེམས་ཅན་གྱིས་སྣང་བ་གཞན་སྣང་དུ་མཐོང་བས་སྣང་བའི་རྗེས་སུ་འབྲེང་།  སྣང་བའི་རྗེས་སུ་འབྲེང་བས་རིག་པ་རང་དབང་ཤོར།  རང་དབང་ཤོར་བས་སྣང་བ་གཞན་སྣང་དུ་གྱུར་ཏེ།  དཔེར་ན་རྒྱལ་པོ་དམངས་སུ་འཁྱམས་པའམ།  བྱིས་པས་གཞའ་ཚོན་དེད་པ་དང་འདྲ།  བཞི་པ་རྒྱུ་དང་དུས་ཀྱི་ཚད་བསྟན་པ་ནི།  ལས་ཀྱི་རྒྱུ་མེད་རང་བཞིན་[776]ཤུགས་ལས་བྱུང་།  ཞེས་པས།  ཀུན་ཏུ་བཟང་པོ་སློབ་དཔོན་མེད་པར་སངས་རྒྱས་པ་དང་།  ཁམས་གསུམ་སེམས་ཅན་ལོག་པར་ཁྲིད་མཁན་མེད་པར་འཁོར་བར་འཁྱམས་པ་གཉིས།  དགེ་སྡིག་རྒྱུ་འབྲས་ཇི་ལྟ་བུ་ཞིག་སྔོན་དུ་སོང་བ་ཡིན་ཞེ་ན།  དགེ་སྡིག་རྒྱུ་འབྲས་སོང་བ་མ་ཡིན་ཏེ།  གནས་ལུགས་རང་ཤུགས་ཀྱི་རྩལ་ལས་བྱུང་བ་ཡིན་ཏེ།  དཔེར་ན་མེ་ལྕེ་གྱེན་ལ་འགྲོ་བ་དང་།  ཆུ་ལྕེ་ཐུར་དུ་འགྲོ་བ་ལ་སྐྱེས་བུས་བྱེད་པ་མེད་པ་བཞིན་ནོ།  དུས་ཀྱི་ཚད་མེད་ཐོག་མཐའ་མེད་ནས་ཤར་ཅེས་པས།  ཀུན་ཏུ་བཟང་པོས་རྟོགས་པ་དང་།    ཁམས་གསུམ་སེམས་ཅན་འཁྲུལ་པ་གཉིས།    དུས་ཅི་ཙམ་ན་ཡིན་ཞེ་ན།  དུས་ཀྱི་ཚད་མེད་དེ།  དུས་གསུམ་ཐོག་དང་ཐ་མ་མེད་ནས་ཤར་ཞེས་བྱའོ།  ལྔ་པ་འཁྲུལ་པ་ཟློག་པའི་ཐབས་བསྟན་པ་ནི།  འཁྲུལ་མེད་སྙིང་པོ་ཐག་བཅད་འཁྲུལ་མི་སྲིད་ཅེས་པས།  ཀ་དག་རིག་པའི་གནས་ལུགས་ངོ་ཤེས་ཤིང་ཐག་ཆོད་པར་བྱས་ན།  འཁྲུལ་མི་སྲིད་དེ།  དཔེར་ན་རྒྱལ་བུས་རྒྱལ་ས་ཟིན་པ་དང་འདྲའོ།  སྣང་བའི་ཕུགས་བཅད་སྣང་བས་སླུ་མི་འགྱུར།  ཞེས་པས།  འཁྲུལ་རྐྱེན་སྒྲ་འོད་ཟེར་གསུམ་གྱི་སྣང་བ་ཕུགས་བཅད་ནས་རང་སྣང་དུ་ངོ་ཤེས་པར་བྱས་ན།  སྣང་བ་དེ་གསུམ་གྱིས་བསླུ་བར་མི་འགྱུར་[777]ཏེ།    དཔེར་ན་སྒྱུ་མ་ལ་སྒྱུ་མར་ཤེས་ན།    སྒྱུ་མས་མི་བསླུ་བའམ།  གཞའ་ཚོན་ལ་རང་བཞིན་མེད་པར་ཤེས་ན།  གཞའ་ཚོན་གྱི་རྗེས་མི་འདེད་པ་དང་འདྲའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་བརྒྱད་པའི་འགྲེལ་པ་རྫོགས་སོ།།ཇ༽ དགུ་པ་རང་རིག་ཁོང་ཤར་གྱི་གཟེར་བུ་ལ་ཡང་དོན་གསུམ་ལས།  ཀུན་ཏུ་བཟང་པོ་རང་རིག་འདུ་འབྲལ་མེད་ལ་ཕྱག་འཚལ་ལོ།  ཞེས་པས་ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་གང་ནས་མ་འོངས་པས་འདུས་པ་མེད།  གང་དུ་མི་འགྲོ་བས་འབྲལ་བ་མེད།  དུས་གསུམ་ལྷན་ཅིག་སྐྱེས་པའི་དོན་བསྟན་པའོ།  གཉིས་པ་གཞུང་གི་དོན་ལ།  རང་རིག་ཡེ་ཤེས་གབ་ཅིང་སྦས།  ཞེས་པས།  རང་རིག་པའི་ཡེ་ཤེས་དེ་རྟོགས་པར་དཀའ་བས་གབ།  སྒྲིབ་པས་བསྒྲིབས་པས་སྦས།  ཞེས་བྱའོ།  གང་དུ་གབ་ན།  གནས་པ་གཞིའི་ཙི་ཏ་ནི།  ནམ་མཁའི་དབྱིངས་དང་རྒྱ་མཚོ་འདྲ།  ཞེས་པས་ཀུན་གཞིའི་དབྱིངས་ལ་ཟེར་ཏེ།  རིག་པའི་ཡེ་ཤེས་དེ་ཀུན་གཞི་ནམ་མཁའ་དང་འདྲ་པའི་དབྱིངས་སུ།  རིག་པའི་ཡེ་ཤེས་ཉིན་མོའི་སྐར་མ་དང་འདྲ་བར་གབ།  ཀུན་གཞི་རྒྱ་མཚོ་དང་འདྲ་བའི་དབྱིངས་སུ།  རིག་པའི་ཡེ་ཤེས་རུས་སྦལ་བསྐུམ་པ་དང་འདྲ་བར་གབ་བོ།  [778]སྣང་བའི་འོད་ཀྱི་ཙི་ཏ་ནི།    བཞའ་ཚོན་སྣ་ལྔའི་གུར་ཕུབ་འདྲ།  ཞེས་པས།  འོད་ལྔའི་གུར་ཁང་ལ་ཟེར་ཏེ།  རིག་པའི་ཡེ་ཤེས་འོད་ལྔའི་སྦུབས་སུ།  རང་འོད་ཀྱིས་རང་སྒྲིབ་སྟེ་སྦས།  གདོས་པ་ཤའི་ཙི་ཏ་ནི།    འཕྲ་མེན་རིན་ཆེན་བུམ་པ་འདྲ།  ཞེས་པས།  སྙིང་མཆོང་གུར་སྨུག་པོ་ལ་ཟེར་ཏེ།  རིག་པའི་ཡེ་ཤེས་དེ་སྙིང་མཆོང་གུར་གྱི་དབུས་ན་བུམ་པ་ནང་གི་མར་མེ་བཞིན་དུ་སྦས་པའོ།  གསལ་བའི་ཡེ་ཤེས་ཚོན་གང་ནི།  བུམ་པ་ནང་གི་མར་མེ་འདྲ་ཞེས་པས།  རང་རིག་པའི་ཡེ་ཤེས་ཁོང་ནས་ཤར་བའི་དཔེ་བསྟན་པའོ།  སྒྲ་འོད་ཟེར་དང་གསུམ་པོ་ནི།  མར་མེའི་འོད་ཟེར་རྩལ་དང་འདྲ་ཞེས་པས་ནི།  སྣང་བ་ཆེན་པོ་གསུམ་རིག་པའི་ཡེ་ཤེས་ལ་རང་ཤར་བའི་དཔེ་བསྟན་པའོ།  རིག་པའི་རྒྱལ་པོ་ཁོང་ནས་ཤར་ཞེས་པས།  རང་རིག་ཁོང་ནས་ཤར་བའི་དོན་བསྟན་པའོ།  གང་གི་ཁོང་ནས་ཤར་ན།  ཀུན་གཞིར་སྟོང་པའི་ཀློང་ནས་ཤར།  སྣང་བ་འོད་ཀྱི་སྦུབ་ནས་ཤར།  སྒྱུ་མ་ལུས་ཀྱི་དབུས་ནས་ཤར།  ཞེས་པས།  ཕྱི་ལྟར་ཙི་ཏའི་དབུས་ནས་རང་ཤར།  ཞེས་པས།  ཕྱི་ལྟར་ཙི་ཏའི་དབུས་ནས་རང་ཤར།  ནང་ལྟར་འོད་ལྔའི་སྦུབས་ནས་རང་ཤར།  གསང་བ་ལྟར་ཀུན་གཞིའི་ཀློང་ནས་རང་ཤར་བའོ།  ཀུན་འབྱུང་རྣམ་དག་ནམ་[779]མཁའི་མཛོད།  ཅེས་པས།  ཀུན་གཞི་དང་རིག་པའི་ཡོན་ཏན་བསྟན་ཏེ།  ཀུན་འབྱུང་བ་ནི་འཁོར་འདས་ཀྱི་བོན་མ་ལུས་འབྱུང་བའོ།  རྣམ་དག་ནི་གང་གིའང་དྲི་མ་མེད་པའོ།  ནམ་མཁའི་མཛོད་ནི་ཅི་སྙེད་འབྱུང་ཡང་ཟད་པ་མེད་པའོ།  རིམ་པ་དུ་མས་སྦགས་ཏེ་སྒྲིབ་ཅེས་པས།  ཀུན་གཞི་དང་རིག་པ་ངོས་མི་ཟིན་པའི་སྐྱོན་བསྟན་ཏེ།  ཅིའི་ཕྱིར་ངོས་མི་ཟིན་ན།  ཕྱི་ལྟར་ལུས་ཀྱིས་བསྒྲིབས་ནས་ངོས་མི་ཟིན་ཏེ།  བུམ་པ་ནང་གི་མར་མེ་དང་འདྲ།  ནང་ལྟར་ཡུལ་དྲུག་གི་སྣང་བས་བསྒྲིབས་ནས་ངོས་མི་ཟིན་ཏེ།  ཉིན་མོའི་སྐར་མ་དང་འདྲ།  གསང་བ་ལྟར་བློའི་བག་ཆགས་ཀྱིས་བསྒྲིབས་ནས་ངོས་མི་ཟིན་ཏེ།  ཉི་མ་སྤྲིན་གྱིས་བསྒྲིབས་པ་དང་འདྲའོ།  སྒོ་མོ་མེད་ན་མཐོང་མི་འགྱུར་ཞེས་པས།  དེ་ལྟར་ཀུན་གཞི་དང་རིག་པ་དེ་སྒྲིབ་པའི་རིམ་པ་དེ་རྣམས་ཀྱིས་སྦགས་ཏེ་བསྒྲིབས་པ་ལ།  ཕྱི་ལྟར་གདམས་ངག་གི་སྒོ་མེད་ན།  བོན་ཉིད་ཀྱི་ཕུགས་མི་མཐོང་།  ནང་ལྟར་སྒྲོན་མའི་སྒོ་མེད་ན།  སྒྲ་འོད་ཟེར་གསུམ་གྱི་ཕུགས་མི་མཐོང་།  གསང་བ་ལྟར་རིག་པའི་སྒོ་མེད་ན།  ཀུན་གཞིའི་ཕུགས་མི་མཐོང་།  མཛོད་སྒོ་ཕྱེ་ལ་མཛོད་ཕུགས་བསྟན་ཞེས་པས།  ཀུན་གཞི་དང་རིག་པ་ངོས་ཟིན་པར་བྱ་བའི་དོན་དུ།  ཕྱི་ལྟར་གདམས་[780]ངག་གི་མཛོད་སྒོ་ཕྱེ་ལ།  བོན་ཉིད་ཀྱི་མཛོད་ཕུགས་བསྟན།  ནང་ལྟར་སྒྲོན་མའི་མཛོད་སྒོ་ཕྱེ་ལ།  སྒྲ་འོད་ཟེར་གསུམ་གྱི་མཛོད་ཕུགས་བསྟན།  གསང་བ་ལྟར་རིག་པའི་ཡེ་ཤེས་ཀྱི་མཛོད་སྒོ་ཕྱེ་ལ།  ཀུན་གཞི་དབྱིངས་ཀྱི་མཛོད་ཕུགས་བསྟན་ནོ།    གསུམ་པ་མདོར་བསྡུ་དཀྱུས་གསལ།  གཟེར་བུ་དགུ་པའི་འགྲེལ་པ་རྫོགས་སོ།།ཉ༽ བཅུ་པ་གོལ་མེད་ལམ་གྱི་གཟེར་བུ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་རང་རིག་ཡོ་གལ་མེད་ལ་ཕྱག་འཚལ་ལོ།  ཞེས་པས་ཕྱག་འཚལ་བ་སྟོན་ཏེ།  བྱང་ཆུབ་ཀྱི་སེམས་གཉུག་མ་བཅོས་སླད་མེད་པའི་དོན་རྟོགས་ན།  ལམ་ལ་གོལ་བ་མེད་པའི་དོན་བསྟན་པའོ།  གཉིས་པ་གཞུང་ལ་གསུམ་སྟེ།  འོད་ལྔ་དང་འབྱུང་བ་ལྔ་ཡིས་ལུས་སེམས་བསྐྱེད་ཚུལ་བསྟན་པ་དང་།  རིག་པ་རྩའི་ལམ་ལ་ཤར་ཚུལ་བསྟན་པ་དང་།  དབུ་མའི་ལམ་ལ་འཕོ་ཚུལ་བསྟན་པའོ།  དང་པོ་ནི།  རང་རིག་པའི་ཡེ་ཤེས་ཚོན་གང་ལས།  སྣང་བའི་འོད་མདངས་རྣམ་ལྔ་ཤར་ཏེ།  དེ་ལས་དྭངས་མ་རྣམ་ལྔ་ཤར།  དེ་ལས་སྙིགས་མ་རྣམ་ལྔ་ཤར།  ཉི་ཤུ་རྩ་ལྔས་ལུས་སེམས་བསྐྱེད་ཅེས་པ།  འདིས་བསྟན་ཏེ་དེ་ཡང་ཡེ་ཤེས་ཚོན་གང་ལ་འོད་ལྔར་ཤར།  འོད་ལྔ་ལས་དྭངས་མའི་འབྱུང་བ་ལྔ་ཤར།  [781]དྭངས་མ་ལྔ་ལས་སྙིགས་མའི་འབྱུང་བ་ལྔ་ཤར།  དྭངས་སྙིགས་ཀྱི་འབྱུང་བ་ཉི་ཤུ་རྩ་ལྔས་ལུས་བསྐྱེད་དེ།  དེ་ཡང་མཁའ་འོད་རླུང་འོད་མེ་འོད་ཆུ་འོད་ས་འོད་ལྔས་ལུས་སེམས་ཀྱི་གོ་ཕྱེས།  མཁའ་རྡུལ་རླུང་རྡུལ་མེ་རྡུལ་ཆུ་རྡུལ་ས་རྡུལ་རྣམ་པ་ལྔས་ལུས་སེམས་ཀྱི་རྟེན་བྱས་ཤིར་ཡོངས་སུ་བསྐྱེད་པར་བྱས།  མཁའི་རླན།  རླུང་གི་རླན་མེའི་རླན།  ཆུའི་རླན་སའི་རླན་དང་རྣམ་པ་ལྔས་ལུས་སེམས་གཅིག་ཏུ་བསྡུས་ནས་གསོས་ཀྱང་བཏབ།  ནམ་མཁའི་དྲོད།  རླུང་གི་དྲོད།  མེའི་དྲོད།  ཆུའི་དྲོད།  སའི་དྲོད།  དྲོད་རྣམ་པ་ལྔ་ཡིས་ལུས་སེམས་ཡོངས་སུ་སྨིན་པར་བྱས།  མཁའི་རླུང་།  རླུང་གི་རླུང་།  མེ་རླུང་ཆུ་རླུང་ས་རླུང་དང་།  རྣམ་པ་ལྔ་ཡིས་ལུས་སེམས་དྭངས་སྙིགས་འབྱེད་ཅིང་རྩ་སྦུབས་སེལ་བར་བྱེད།  དེ་ལྟར་འབྱུང་བ་རྣམ་པ་ལྔ་ལས་ལུས་སེམས་ཤར་ཚུལ་ནི།  རྒྱས་པར་བྱང་ཆུབ་སེམས་ཀྱི་གནད་དྲུག་ཏུ་ཤེས་པར་བྱ།    གཉིས་པ་རིག་པ་རྩའི་ལམ་ལ་ཤར་ཚུལ་བསྟན་པ་ལ་ཡང་གཉིས་ཏེ།  སྐྱོན་དང་ཡོན་ཏན་གྱི་ལམ་བསྟན་པ་དང་།  སྐྱོན་ཡོན་གཉིས་མེད་ཀྱི་ལམ་བསྟན་པའོ།  དང་པོ་ནི་རྩའི་ལམ་ལ་རིག་པ་ཤར་ཞེས་པ་ནི།  རྩ་རིག་པའི་ལམ་སྒོར་བསྟན་པའོ།  ཡར་ལ་ཤར་བ་མྱང་འདས་ལམ།  [782]ཞེས་པས།  ཙི་ཏའི་དབུས་ནས་གྱེན་རྒྱུའི་རླུང་གིས་རྩ་དབུ་མའི་སྦུབས་ཡར་ཕྱེས་པས།  མྱ་ངན་ལས་འདས་པའི་ལམ་སྒོར་ཤར།  རྩ་དེ་ལས་རིག་པ་འཕོས་ན།  མྱ་ངན་ལས་འདས་པའི་འབྲས་བུ་ཐོབ།  མར་ལ་ཤར་བ་འཁོར་བའི་ལམ་ཞེས་པས།  ཐུར་སེལ་གྱི་རླུང་གིས་དབུ་མའི་རྩ་སྦུབས་མར་ཕྱེས་པས།  འཁོར་བའི་ལམ་ཤར།  རྩ་དེ་ལས་རིག་པ་འཕོས་ན།  འཁོར་བའི་གནས་སུ་འཁྱམས།  གཡས་ནས་ཤར་བ་སྐྱོན་གྱི་ལམ་ཞེས་པས།  གཡས་དཀར་གྱི་རྩ་དང་།  དེ་ལས་གྱེས་པའི་གཡས་རྩ་ཐམས་ཅད་ལ།  རིག་པ་སྐྱོན་གྱི་རྩལ་དང་ཆས་ནས་རྒྱུ་བས།  གཡས་ཀྱི་རྩ་གང་ལ་འཕོས་ཀྱང་སྐྱོན་ཤས་ཆེ་བར་སྐྱེ།  གཡོན་ནས་ཤར་བ་ཡོན་ཏན་ལམ་ཞེས་པས།  གཡོན་དམར་གྱི་རྩ་དང་།  དེ་ལས་གྱེས་པའི་གཡོན་རྩ་ཐམས་ཅད་ལ།  རིག་པ་ཡོན་ཏན་གྱི་རྩལ་དང་ཆས་ནས་རྒྱུ་བས།  གཡོན་གྱི་རྩ་སྒོ་གང་ལས་འཕོས་ཀྱང་ཡོན་ཏན་ཤས་ཆེ་བར་སྐྱེ།  སྒོ་གསུམ་ཁམས་གསུམ་འཁོར་བའི་ལམ་ཞེས་པས།  ལུས་ངག་ཡིད་གསུམ་སྟེ།  དེ་གསུམ་གང་ལས་འཕོས་ཀྱང་ཁམས་གསུམ་དུ་སྐྱེ།  སྒོ་བཞིར་ཤར་བ་སྐྱེ་བཞིའི་ལམ།  ཞེས་པས་ཡན་ལག་རྣམ་པ་བཞི་སྟེ།  དེ་བཞི་གང་ལས་འཕོས་ཀྱང་།  སྐྱེ་བ་རྣམ་བཞིར་འཁོར་རོ།  [783]སྒོ་ལྔ་ཤར་བ་རྒྱུད་ལྔའི་ལམ་ཞེས་པས།  དབང་པོ་སྒོ་ལྔ་སྟེ།  དེ་ལྔ་གང་ལས་རིག་པ་འཕོས་ཀྱང་།  ལམ་རྒྱུད་ལྔར་སྐྱེའོ།  སྒོ་དགུར་ཤར་བ་ས་དགུའི་ལམ་ཞེས་པས།  བུ་ག་སྒོ་དགུ་སྟེ།  དེ་དགུ་གང་ལས་རིག་པ་འཕོས་ཀྱང་ས་དགུར་སྐྱེའོ།  གཉིས་པ་སྐྱོན་ཡོན་གཉིས་མེད་ཀྱི་ལམ་བསྟན་པ་ནི།  དབུ་མ་འཁོར་འདས་གཉིས་མེད་ལམ་ཞེས་པས།  རྩ་དབུ་མ་ལ་སྐྱོན་ཡོན་གྱི་དྲི་མ་གང་ཡང་མེད་པས།  རིག་པ་ཀ་དག་ཆེན་པོར་ཤར་བའོ།  རིག་པའི་རྒྱལ་པོ་ལམ་ལས་ཤར་ཞེས་པས།  རང་རིག་ཡོ་གལ་མེད་པའི་དོན་བསྟན་པའོ།  ལམ་གང་ལས་ཤར་ཞེ་ན།  ཀུན་གཞི་སྟོང་པའི་དབྱིངས་ལས་ཤར།  སྣང་བ་འོད་ཀྱི་སྦུབས་ལས་ཤར།  དབུ་མ་བྱང་ཆུབ་རྒྱུད་ལས་ཤར།  ཞེས་པས།  ཕྱི་ལྟར་རྩ་དབུ་མའི་ལམ་ལས་ཤར།  ནང་ལྟར་འོད་ལྔའི་སྦུབས་ལས་ཤར།  གསང་བ་ལྟར་ཀུན་གཞིའི་དབྱིངས་ལས་ཡོ་གལ་མེད་པར་ཤར་བའོ།  རིག་པ་ལམ་ལ་ཇི་ལྟར་ཤར་ཞེ་ན།  མ་བསླད་རིག་པ་གཉུག་མའི་ལམ་ཞེས་པས།  གོང་གི་ལམ་དེ་གསུམ་ལས།  རིག་པ་མ་བཅོས་པར་རང་ལུགས་སུ་ཤར་བའོ།  ཡེ་ཤེས་ཆེན་པོ་གསལ་བའི་ལམ་ཞེས་པས།  རིག་པ་སྒྲིབ་གཡོགས་མེད་པར་ཤར་བའོ།  ཡོ་གལ་མེད་པ་[784]ཐིག་ལེའི་ལམ་ཞེས་པས།  རིག་པ་ལ་གོལ་བ་མེད་པར་ཤར་བའོ།  གསུམ་པ་དབུ་མའི་ལམ་ལ་འཕོ་ཚུལ་བསྟན་པ་ལ་ཡང་གཉིས་ཏེ།  འཕོ་ཚུལ་དངོས་སུ་བསྟན་པ་དང་།  འཕོས་པའི་ཡོན་ཏན་བསྟན་པའོ།  དང་པོ་ནི་འཁོར་བའི་ལམ་སྒོ་འདི་ལ་མེད་ཅེས་པས།  རྩ་དབུ་མ་ལ་འཁོར་བའི་ལམ་སྒོ་གཏན་ནས་མེད་པས།  ལམ་འདི་ལས་འཕོས་ན་འཁོར་བར་སྐྱེ་མི་སྲིད་པས།  རྣལ་འབྱོར་གྱི་རིག་པ་འདི་ལ་འཕོ་བར་བྱའོ།  ཅི་ལྟར་འཕོ་ཞེ་ན།  རིག་པ་སེམས་ཀྱི་མི་ཕོ་དེ།  དྲན་པ་ཡིད་ཀྱི་རྟ་ལ་ཞོན།  ཐོགས་མེད་རླུང་གི་གཤོག་པས་སྐྱོད།  དབུ་མ་བྱང་ཆུབ་ལམ་ལས་གཤེགས།  སྤྱི་གཙུག་བདེ་བའི་གསང་སྒོར་བྱོན།  ཅེས་པས།  རིག་པ་མི་ཡིན།  ཡིད་རྟ་ཡིན།  རླུང་གཤོག་པའམ་ལྕག་ཡིན།  དབུ་མ་ལམ་ཡིན།  སྤྱི་གཙུག་སྒོ་ཡིན་པས།  དེས་ན་སེམས་ཀྱི་མི་ཕོ་དེ།  ཡིད་ཀྱི་རྟ་ལ་ཞོན།  རླུང་གི་ལྕག་གིས་སྐྱོད།  དབུ་མའི་ལམ་ལ་གཤེགས།  ཚངས་པའི་བུ་གར་འཕོ་བའོ།  གཉིས་པ་འཕོ་བའི་ཡོན་ཏན་ནི།  རིག་པའི་རྒྱལ་པོ་གཅེར་བུ་ཤར་ཞེས་པས།  རྩ་དབུ་མའི་ལམ་ལ་ཉོན་མོངས་དང་རྣམ་རྟོག་རྒྱུ་བའི་གོ་སྐབས་མེད་པས།  སྒོ་དེ་ལས་འཕོས་ན།  རིག་པ་སྒྲིབ་གཡོགས་མེད་པ་རྗེན་གཅེར་དུ་འཆར་བའོ།  རྣམ་རྟོག་བློ་[785]ཡི་གཡང་ལུགས་བུད།  ཅེས་པས།  ཉོན་མོངས་པ་དང་རྣམ་རྟོག་སྤང་པ་མེད་པ་རང་དག་སྟེ།  དཔེར་ན་སྐྱེས་བུ་གོས་དང་བྲལ་བ་དང་འདྲ།  རང་འབྱུང་ཡེ་ཤེས་བདག་ཞལ་མཐོང་ཞེས་པས།  སློབ་དཔོན་གྱིས་བསྟན་མི་དགོས་པར།  རིག་པ་རང་ངོ་རང་གིས་ཤེས་པའོ།  མ་རིག་འཁྲུལ་པའི་མུན་པ་སངས་ཞེས་པས།    རིག་པ་རང་ཤར་བས་མུན་པ་རང་སངས་པའོ།  ཁམས་གསུམ་ས་དགུ་དོང་ནས་སྤྲུགས།  ཞེས་པས།  ལུས་ངག་ཡིད་གསུམ་གྱི་སྒོ་གསུམ་བཀག་པས།  ཁམས་གསུམ་དོང་ནས་སྤྲུགས།  བུ་ག་སྒོ་དགུ་བཀག་པས།  ས་དགུ་དོང་ནས་སྤྲུགས།  ཉོན་མོངས་དུག་ལྔའི་ལམ་རྒྱུད་ཆད་ཅེས་པས།  དབང་པོ་སྒོ་ལྔ་བཀག་པས་དུག་ལྔ་རྒྱུད་ཆད།  རིས་དྲུག་འཁོར་བའི་རྒྱ་མཚོ་སྐམས།  ཞེས་པས།  རྒྱུ་དུག་ལྔ་རྒྱུད་ཆད་པས།  འབྲས་བུ་རིས་དྲུག་གི་རྒྱ་མཚོ་སྐམས།  སྐྱེ་བཞི་འཁོར་བའི་སྒོ་མོ་སྟོངས།  ཞེས་པས།  ཡན་ལག་བཞིའི་སྒོ་བཀག་པས།  སྐྱེ་བ་བཞིའི་སྒོ་ཆོད་པའོ།  སྐུ་གསུམ་རང་ཤར་རྒྱ་ལག་ཕྱེད་ཅེས་པས།  སྐུ་གསུམ་རང་ཤར་དུ་ཤར་ནས།  འགྲོ་དོན་བྱེད་པར་འགྱུར་རོ།  གསུམ་པ་མདོ་བསྡུ་དཀྱུས་གསལ།  གཟེར་བུ་བཅུ་པའི་འགྲེལ་པ་རྫོགས་སོ།།  ཏ༽ བཅུ་གཅིག་པ་མུན་སེལ་[786]སྒྲོན་མའི་གཟེར་བུ་ལ་ཡང་དོན་གསུམ་ལས།  ཀུན་ཏུ་བཟང་པོ་མ་རིག་མུན་པ་སེལ་ལ་ཕྱག་འཚལ་ལོ།  ཞེས་པས་ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་ལ་མུན་པའི་སྒྲིབ་གཡོགས་མེད་པའི་དོན་བསྟན་པའོ།  གཉིས་པ་གཞུང་གི་དོན་ལ་གསུམ་སྟེ།  དབང་པོ་སྒོ་ལྔ་རིག་པའི་མཐོང་ལམ་དུ་བསྟན་པ་དང་།  བྱེ་བྲག་ཏུ་མིག་རིག་པའི་མཐོང་ལམ་དུ་བསྟན་པ་དང་།  མིག་གི་སྒོ་ལ་རིག་པའི་ཡེ་ཤེས་ཡོངས་རྫོགས་སུ་ཤར་བར་བསྟན་པའོ།  དང་པོ་ནི་རང་རིག་ཡེ་ཤེས་སྒོ་ལྔ་ཤར་ཞེས་པས།  རང་ཤེས་རིག་གི་རྒྱལ་པོ་ངོ་བོ་ཐིག་ལེ་ཉག་གཅིག་ལ།  འོད་ལྔ་དང་འབྱུང་བ་ལྔའི་རྩལ་ལས།  དབང་པོའི་སྒོ་ལྔ་ཤར།  ཡུལ་ལྔ་གསལ་ལ་རྟོག་པ་མེད་ཅེས་པས།  དབང་པོའི་སྒོ་ལྔ་ལ་རིག་པའི་རྒྱལ་པོ་མེ་ལོང་གཡའ་དག་པ་བཞིན་རྟོག་མེད་དུ་ཤར།  དེའི་ཕྱི་རོལ་ཡུལ་ལྔ་མེ་ལོང་ལ་གཟུགས་བརྙན་ཤར་བ་བཞིན་ཤར།  དེ་ལྟར་ཤར་ཡང་རིག་པའི་རྒྱལ་པོ་ཡུལ་ལ་འཛིན་པའི་རྟོག་པ་རྡུལ་ཙམ་ཡང་མེད་པའོ།  འོ་ན་ཡུལ་ལ་གང་གིས་རྟོག་ཅེ་ན་ཡུལ་ལ་རྟོག་པ་རྣམ་ཤེས་བློ་ཞེས་པས།  སེམས་ཀྱི་ཆོ་འཕྲུལ་ཡིད་ཀྱི་རྣམ་པར་ཤེས་པས་རྟོག་གོ  །གཉིས་པ་བྱེ་བྲག་ཏུ་མིག་རིག་པའི་མཐོང་ལམ་དུ་བསྟན་པ་ནི།  རིག་པའི་མཐོང་ལམ་སྒྲོན་མའི་སྒོ་ཞེས་[787]པས།  མིག་གི་སྒོ་མོ་རིག་པའི་རང་ཤར་གྱི་སྒོར་བསྟན་པའོ།  སྒོ་དེ་ལས་སྒྲོན་མ་བཞི་ཤར་བས།  མུན་པ་བཞི་སེལ་བར་བྱེད་དེ།  རྒྱང་ཞགས་ཆུའི་སྒྲོན་མ་ཡིས།  འཇིག་རྟེན་སྨག་གི་མུན་པ་སེལ།  ཞེས་པས།  མིག་ཆུའི་སྒྲོན་མ་མེད་ན།  འཇིག་རྟེན་འདི་རུ་མུན་པས་འཐིབས།  མིག་ཆུའི་སྒྲོན་མ་ཤར་བས།  འཇིག་རྟེན་འདིའི་མུན་པ་དང་བྲལ།  ལྷག་མཐོང་སྣང་བའི་སྒྲོན་མ་ཡིས།  སྟོང་ཟད་བློའི་མུན་པ་སེལ།  ཞེས་པས།  ལྷག་མཐོང་སྒྲ་འོད་ཟེར་གསུམ་གྱི་སྣང་བ་མ་མཐོང་ན།  སེམས་སྟོང་ཟད་ཆད་པའི་མུན་པས་འཐིབས།  ལྷག་མཐོང་སྒྲ་འོད་ཟེར་གསུམ་གྱི་སྣང་བ་ཤར་བས།  སྟོང་ཟད་ཆད་པར་ལྟ་བའི་མུན་པ་དང་བྲལ།  རང་རིག་ཡེ་ཤེས་སྒྲོན་མ་ཡིས།  མ་རིག་བློའི་མུན་པ་སེལ།  ཞེས་པས།  ལྷན་སྐྱེས་རིག་པའི་སྒྲོན་མ་མེད་ན།  མ་རིག་བློའི་མུན་པ་འཐིབས།  ལྷན་སྐྱེས་ཀྱི་རིག་པ་ངོ་ཤེས་ན།  མ་རིག་པའི་མུན་པ་རང་སངས།  ཀུན་གཞི་དབྱིངས་ཀྱི་སྒྲོན་མ་ཡིས།  ཕྱོགས་འཛིན་བློའི་མུན་པ་སེལ།  ཞེས་པས།  ཀུན་གཞི་རྒྱ་ཆད་མེད་པའི་དབྱིངས་མ་རྟོགས་ན།  གྲུབ་མཐའ་ཕྱོགས་དང་རིས་སུ་འཛིན་པའི་མུན་པས་འཐིབས།  ཀུན་གཞི་རྒྱ་གར་ཡང་མ་ཆད་པ་ལ་ཕྱོགས་གང་དུ་ཡང་མ་ལྷུང་པའི་[788]དོན་རྟོགས་ན།  ཕྱོགས་འཛིན་གྲུབ་མཐའི་མུན་པ་ཐམས་ཅད་རང་གྲོལ་བའོ།  དེ་ལྟར་སྒྲོན་མ་བཞི་པོ་དེ་མིག་གི་དབང་པོའི་སྒོ་མོ་ལ་རང་ཤར་དུ་ཤར་བའོ།  དེའི་དོན་རྟོགས་ན་སྒྲིབ་བྱེད་ཀྱི་མུན་པའི་མིང་ཡང་མེད་པའོ།  གསུམ་པ་མིག་གི་སྒོ་མོ་ལ་རིག་པའི་ཡེ་ཤེས་ཡོངས་རྫོགས་སུ་ཤར་བར་བསྟན་པ་ནི།  རིག་པའི་རྒྱལ་པོ་མཐོང་ལ་ཤར་ཞེས་པས་ནི།    ཡེ་ཤེས་རང་ཤར་གྱི་དོན་བསྟན།  གང་གི་མཐོང་ལ་ཤར་ཞེ་ན།  ཀུན་གཞི་སྟོང་པའི་མཁའ་ལ་ཤར།  སྣང་བ་འོད་ཀྱི་སྦུབས་ལ་ཤར།  ཀུན་གསལ་སྒྲོན་མའི་སྒོ་ལ་ཤར་ཞེས་པས་ནི།  ཕྱི་ལྟར་སྒྲོན་མ་མིག་གི་སྒོ་ལ་ཤར།  ནང་ལྟར་འོད་ལྔའི་མཐོང་ལ་ཤར།  གསང་བ་ལྟར་ཀུན་གཞིའི་མཐོང་ལ་ཤར་བའོ།  ཇི་ལྟར་ཤར་ཞེ་ན།  པདྨ་འདམ་ལས་ཐོན་པ་བཞིན།  རིག་པའི་རྒྱལ་པོ་སྦུབས་ནས་ཐོན་ཞེས་པས།  དཔེར་ན་པདྨ་འདམ་གྱི་ནང་ནས་སྐྱེས་ཀྱང་།  འདམ་གྱི་དྲི་མ་མེད་པར་རྗེན་ནེར་གནས་པ་བཞིན།  རིག་པའི་རྒྱལ་པོ་མིག་གི་སྒོ་མོ་ལ།  སྒྱུ་མ་ལུས་ཀྱི་སྦུབས་ནས་ཐོན།  སྣང་བ་ཡུལ་གྱི་སྦུབས་ནས་ཐོན།  རྣམ་རྟོག་བློའི་སྦུབས་ནས་ཐོན་ཏེ།  གང་གི་དྲི་མ་མེད་པར་རྗེན་གཅེར་རེར་ཤར་བའོ།  ཉི་མ་སྨག་དང་བྲལ་བ་བཞིན།  རིག་པའི་རྒྱལ་པོ་སྨག་སྒྲིབ་བྲལ་ཞེས་པས།  [789]སྨག་དང་བྲལ་བའི་ཉི་མ་ལ།  གང་གིས་ཀྱང་སྒྲིབ་ཏུ་མེད་པ་བཞིན་དུ།  རིག་པའི་རྒྱལ་པོ་དེ་མིག་གི་སྒོ་མོ་ལ།  ལུས་ཀྱི་སྨག་སྒྲིབ་དང་བྲལ་ཏེ་རྗེན་ནེར་ཤར།    ཡུལ་གྱི་སྨག་སྒྲིབ་དང་བྲལ།  བློའི་སྨག་སྒྲིབ་དང་བྲལ་ཏེ།  སྒྲིབ་གཡོགས་མེད་པ་ས་ལེར་གསལ་བར་ཤར་རོ།  ལྷག་མཐོང་སྤྱན་དྲུག་དཔྲལ་དུ་ཤར།  ཅེས་པས།  མིག་སྒོ་མོ་ལ་སྤྱན་དྲུག་རང་ཤར་དུ་ཤར་ཏེ།  དེ་ཡང་རིག་པ་མ་སྒྲིབ་པར་ཤར་བས་ཡེ་ཤེས་ཀྱི་སྤྱན།  མ་རྨོངས་པར་ཤར་བས་རིག་པའི་སྤྱན།  མ་འགགས་པར་ཤར་བས་ཐུགས་རྗེའི་སྤྱན།  མི་དམིགས་པར་ཤར་བས་ཤེས་རབ་ཀྱི་སྤྱན།  མ་འདྲེས་པར་ཤར་བས་སྤྲུལ་བའི་སྤྱན།  མ་བཅོས་པར་ཤར་བས་སེམས་ཉིད་ཀྱི་སྤྱན་ནོ།  གཅེར་མཐོང་དགོངས་པ་ཡོངས་རྫོགས་ཡིན་ཞེས་པས།  དེ་ལྟར་དུ་མིག་གི་སྒོ་མོ་ལ་སྤྱན་དྲུག་རང་ཤར་དུ་ཤར་བ་དེ་རྗེན་གཅེར་རེ་རྟོགས་ན།  གནས་ལུགས་ཀྱི་དོན་དང་།  སངས་རྒྱས་ཀྱི་དགོངས་པ་ལྷག་མ་མེད་པར་རྫོགས་པའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་བཅུ་གཅིག་པའི་འགྲེལ་བ་རྫོགས་སོ།།ཐ༽ བཅུ་གཉིས་པ་གནད་གསུམ་ངོ་སྤྲོད་ཀྱི་གཟེར་བུ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་སྐུ་གསུམ་འདུ་འབྲལ་མེད་ལ་ཕྱག་[790]འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  བྱང་ཆུབ་སེམས་ལ་སྐུ་གསུམ་རང་ལ་ཤར་བའི་དོན་བསྟན་པའོ།  གཉིས་པ་གཞུང་གི་དོན་ལ་ལྔ་སྟེ།  སྐུ་གསུམ་རང་ལ་གནས་པར་ངོ་སྤྲད་པ་དང་།  གཞི་ལམ་འབྲས་གསུམ་རང་ལ་གནས་པར་ངོ་སྤྲད་པ་དང་།  གཞི་གསུམ་ལ་སྐུ་གསུམ་རང་ཤར་དུ་ངོ་སྤྲད་པ་དང་།  གཞི་གསུམ་སངས་རྒྱས་སུ་ངོ་སྤྲད་པ་དང་།  གདམས་ངག་གི་ཆེ་བ་བསྟན་པའོ།  དང་པོ་ནི་རང་རིག་ཡེ་ཤེས་ཀ་དག་བོན་གྱི་སྐུ།  ཞེས་པས།  རིག་པའི་ཡེ་ཤེས་གང་གི་མཐས་མ་རེག་པ་འདི།  བོན་གྱི་སྐུ་རང་ཤར་ཡིན་པས།  བོན་སྐུ་རང་ལ་གནས་སོ།  ལུས་སེམས་འབྲེལ་བ་ལོངས་སྤྱོད་རྫོགས་པའི་སྐུ་ཞེས་པས།  ལུས་དང་སེམས་ཟུང་འཇུག་ཏུ་འབྲེལ་པ་འདི་ལ།  འབྱུང་ལྔ་དུག་ལྔ་ཕུང་པོ་ལྔ་ལས་སོགས་འཁོར་བའི་བོན་དང་།  སྐུ་ལྔ་རིགས་ལྔ་ཡེ་ཤེས་ལྔ་ལས་སོགས་མྱ་ངན་ལས་འདས་པའི་བོན་རྣམས།  འོ་སྐོལ་གྱིས་རྟོགས་རུང་མ་རྟོགས་རུང་།  ལྷག་མ་མེད་པར་ཡོངས་སུ་རྫོགས་པས།  རྫོགས་སྐུ་རང་ལ་གནས་པའོ།  བྱ་བ་བྱེད་པ་སྣ་ཚོགས་སྤྲུལ་བའི་སྐུ་ཞེས་པས།  ལུས་སེམས་ཟུང་དུ་འབྲེལ་བའི་རྩལ་ལས།  སྒོ་གསུམ་གྱི་བྱ་བ་སྣ་ཚོགས་སུ་ཤར་བ་འདི།  རྟོགས་རུང་མ་རྟོགས་རུང་སེམས་ཀྱི་ཆོ་[791]འཕྲུལ་རང་ཤར་ཡིན་པས།  སྤྲུལ་སྐུ་རང་ལ་གནས།  གཉིས་པ་གཞི་ལམ་འབྲས་རང་ལ་གནས་པར་བསྟན་པ་ནི།  རིག་གཞི་ཁོང་ནས་ཤར་བས་སྙིང་པོ་འདུ་འབྲལ་མེད།  ཅེས་པས།  རིག་པའི་གཞི་སྙིང་ཡིན་པར་བསྟན་ཏེ།  དེའི་དོན་རྟོགས་ན་གནས་ལུགས་ཀྱི་དོན་དང་འབྲལ་བ་མེད་པའོ།  རིག་ལམ་རྩ་ལ་སྦྱང་པས་ལམ་ལ་གོལ་ས་མེད་ཅེས་པས།  རིག་པའི་ལམ་རྩ་ཡིན་པར་བསྟན་ཏེ།  རྩ་དབུ་མ་ལ་ལམ་སྦྱང་ན་ལམ་གོལ་མེད་དུ་སངས་རྒྱས་པར་བསྟན་པའོ།  འབྲས་བུ་སྒོ་ལ་ཤར་བས་སྐུ་གསུམ་སྒྲིབ་གཡོགས་མེད།  ཅེས་པས།  སྐུ་གསུམ་གྱི་འབྲས་བུ་མིག་གི་སྒོ་ལ་རང་ཤར་དུ་བསྟན་ཏེ།  དེའི་དོན་རྟོགས་ན།  སྐུ་གསུམ་སྒྲིབ་གཡོགས་མེད་པར་མངོན་དུ་གྱུར་པའོ།  གསུམ་པ་གཞི་གསུམ་ལ་སྐུ་གསུམ་རང་ཤར་དུ་ངོ་སྤྲད་པ་ནི།  ཙི་ཏའི་ཀློང་ནས་རང་རིག་བོན་གྱི་སྐུ་ཞེས་པས།  སྙིང་ལ་རང་རིག་ཁོང་ཤར་དུ་གནས་པས།  བོན་སྐུ་རང་ཤར་དུ་བསྟན།  རྩའི་ལམ་ལ་རང་བཞིན་རྫོགས་པའི་སྐུ།  ཞེས་པས།  རིག་པའི་རྩལ་རྩའི་ལམ་ལ་མ་ལུས་རྫོགས་པས།  རྫོགས་པའི་སྐུ་རང་ཤར་དུ་བསྟན།  སྒྲོན་མའི་སྒོ་ལ་རང་ཤར་སྤྲུལ་པའི་སྐུ་ཞེས་པས།  མིག་གི་སྒོ་མོ་ལ་སེམས་ཀྱི་ཆོ་འཕྲུལ་མ་ལུས་པར་ཤར་བས།  [792]སྤྲུལ་སྐུ་རང་ཤར་དུ་བསྟན་ནོ།  བཞི་པ་གཞི་གསུམ་སངས་རྒྱས་སུ་ངོ་སྤྲད་པ་ནི།  ཁོང་ནས་རང་འབྱུང་ཡེ་སངས་རྒྱས་པར་གནས་ཞེས་པས།  ཙི་ཏའི་ཀློང་ནས་ཡེ་སངས་རྒྱས་པའི་སངས་རྒྱས་སུ་གནས་པར་བསྟན།  སྦུབས་ནས་ལྷུན་གྲུབ་རྫོགས་སངས་རྒྱས་པར་གནས་ཞེས་པས།  རྩའི་སྦུབས་ལ་སེམས་རྫོགས་སངས་རྒྱས་པའི་སངས་རྒྱས་སུ་བསྟན།  མཐོང་ལ་སྒྲིབ་མེད་མངོན་སངས་རྒྱས་པར་མཐོང་།  ཞེས་པས།  མིག་གི་སྒོ་ལ་སེམས་མངོན་སངས་རྒྱས་པའི་སངས་རྒྱས་སུ་ཤར་བར་བསྟན་པའོ།  ལྔ་པ་གདམས་ངག་གི་ཆེ་བ་བསྟན་པ་ནི།  ཀུན་གཞི་ངོས་བཟུང་པས་གནས་ལུགས་མ་དང་མཇལ་ཞེས་པས།  ཀུན་གཞིའི་ཕ་རོལ་ན་གནས་ལུགས་གཞན་མེད་པས།  གདམས་པ་དེས་ངོས་བཟུང་པས།    སེམས་ཉིད་མ་བུ་མཇལ་བའོ།  ཡེ་ཤེས་གབ་སྐུངས་བཏོན་པས་སྒྲིབ་གཡོགས་མུན་པ་སངས་ཞེས་པས།  གདམས་ངག་འདིས་མིག་གི་སྒོ་ལ་ཡེ་ཤེས་ཀྱི་གབ་སྐུངས་གཏོན་ནས།  སྒྲིབ་གཡོགས་མེད་པར་བསྟན་པས།  མུན་པ་གང་གིས་ཀྱང་སྒྲིབ་ཏུ་མེད་པའོ།  རིག་པ་གཅེར་བུར་ཕྱུང་བས་སྐུ་གསུམ་མངོན་དུ་ཤར་ཞེས་པས།  མིག་གི་སྒོ་ལ་རིག་པ་གཅེར་མཐོང་དུ་ངོ་སྤྲད་པས།  སྐུ་གསུམ་མངོན་དུ་གྱུར་པའོ།  འཁྲུལ་རྐྱེན་[793]ངོས་བཟུང་འཁྲུལ་པ་ཕུ་ཐག་ཆོད་ཅེས་པས།  འཁྲུལ་རྐྱེན་སྒྲ་འོད་ཟེར་གསུམ་ངོས་བཟུང་པས།  འཁྲུལ་པ་ཕུ་ཐག་ཆོད་པས་འཁྲུལ་མི་སྲིད་པའོ།  གནས་ལུགས་མཛུབ་ཚུགས་བྱས་པས་ཐེ་ཚོམ་ཡིད་གཉིས་ཟད་ཅེས་པས།  གདམས་ངག་འདིས་གནས་ལུགས་ཀྱི་ཐོག་ཏུ་ཕབ་ནས།  མཛུབ་ཚུགས་སུ་བསྟན་པས།  བློ་ལ་ཐེ་ཚོམ་མེད་པར་བསྟན་པའོ།  རིག་པའི་མཛོད་སྒོ་ཕྱེ་བས་ཀུན་གཞི་མཛོད་ཕུགས་རྟོལ་ཅེས་པས།  ཕྱི་ལྟར་གདམས་ངག་མཛོད་སྒོ་ཕྱེ་བས།  བོན་ཉིད་ཀྱི་མཛོད་ཕུགས་རྟོལ།  ནང་ལྟར་མིག་གི་མཛོད་སྒོ་ཕྱེ་བས།  སྒྲ་འོད་ཟེར་གསུམ་གྱི་མཛོད་ཕུགས་རྟོལ།  གསང་བ་རིག་པའི་མཛོད་སྒོ་ཕྱེ་བས།  ཀུན་གཞིའི་མཛོད་ཕུགས་རྟོལ་པའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་བཅུ་གཉིས་པའི་འགྲེལ་བ་རྫོགས་སོ།།ད༽ བཅུ་གསུམ་པ་དཀྱིལ་འཁོར་ངོ་སྤྲོད་ཀྱི་གཟེར་བུ་ལ་ཡང་།  དོན་གསུམ་ལས་དང་པོ་ནི།  ཀུན་ཏུ་བཟང་པོ་རང་རིག་རྩ་བའི་ལྷ་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་ཕྱི་ནང་གསང་བའི་དཀྱིལ་འཁོར་དང་།  ཞི་རྒྱས་དབང་དྲག་གི་ལྷ་ཚོགས་ཀྱི་འཆར་གཞིར་བསྟན་པའོ།  གཉིས་པ་གཞུང་གི་དོན་ལ།  ལྷུན་གྲུབ་ཕྱག་རྒྱའི་དཀྱིལ་[794]འཁོར་བསྟན་པ་ནི།  ཞེས་པས།  བྱང་ཆུབ་ཀྱི་སེམས་ལ།  ཕྱག་རྒྱ་ཆེན་པོ་ལྷའི་དཀྱིལ་འཁོར་སྒྲུབ་མི་དགོས་པར།  རང་ཆས་སུ་རྫོགས་པར་བསྟན་པའོ།  ཇི་ལྟར་རྫོགས་ཤེ་ན།  སྟོང་གསལ་ཀུན་གཞི་མཁའ་ཀློང་བོན་ཉིད་དབྱིངས།  ཞེས་པས།  ཀུན་གཞིའི་དབྱིངས་ལ་བོན་སྐུའི་གནས་དང་ཞིང་ཁམས་བསྟན་པའོ།  ཡེ་ཤེས་ཚོན་གང་རང་འབྱུང་བོན་གྱི་སྐུ།  ཞེས་པས།  རིག་པའི་ཡེ་ཤེས་བོན་སྐུའི་ངོ་བོར་བསྟན་པའོ།  སྒྲ་འོད་ཟེར་གསུམ་ལོངས་སྤྱོད་རྫོགས་པའི་སྐུ་ཞེས་པས།  སྣང་བ་ཆེན་པོ་གསུམ་རྫོགས་སྐུའི་ངོ་བོར་བསྟན་པའོ།  ཆོ་འཕྲུལ་རྣམ་གསུམ་ཅིར་ཡང་སྤྲུལ་པའི་སྐུ་ཞེས་པས།  སྣང་བ་ཆེན་པོ་གསུམ་དང་རིག་པ་འབྲེལ་བའི་རྩལ་ལས།  ལུས་ངག་ཡིད་གསུམ་དང་སྐུ་གསུང་ཐུགས་ཀྱི་ཆོ་འཕྲུལ་ཤར་བ་ནི།  སྤྲུལ་སྐུའི་ངོ་བོར་བསྟན་པའོ།  སྣང་བའི་འོད་ལྔ་ཞིང་ཁམས་དཀྱིལ་འཁོར་གཞི་ཞེས་པས།  འོད་རྣམ་པ་ལྔ་ནི།  རྫོགས་སྐུ་དང་སྤྲུལ་པའི་སྐུའི་ཞིང་ཁམས་དང་འཆར་གཞིར་བསྟན་པའོ།  ཐིག་ལེ་གུར་ཁང་རིགས་ལྔའི་གཞལ་ཡས་ཁང་ཞེས་པས།  འོད་ལྔ་གུར་ཁང་གི་ཐིག་ལེ་དང་།    ཤེལ་མདོག་རིག་པའི་ཐིག་ལེ་རྣམས་ནི།  རིགས་ལྔའི་གཞལ་ཡས་ཀྱི་འཆར་གཞིར་བསྟན་པའོ།  ལྷག་མཐོང་སྐུ་ལས་སྣ་[795]ཚོགས་གཟུགས་སྐུར་ཤར།  ཅེས་པས།  ལྷག་མཐོང་གི་སྐུའི་གཟུགས་བརྙན་རྣམས་ནི།  རྫོགས་སྐུ་དང་སྤྲུལ་སྐུ་སྣ་ཚོགས་འཆར་བའི་གཞིར་བསྟན་པའོ།  ཟུང་འབྲེལ་རྣམ་གསུམ་སྐུ་གསུམ་རྣམ་སྤྲུལ་གཞི་ཞེས་པས།  འོད་དང་རིག་པ་འབྲེལ་བ་ནི།  སྐུའི་རྣམ་སྤྲུལ་གྱི་གཞི།  སྒྲ་དང་རིག་པ་འབྲེལ་བ་ནི།  གསུང་གི་རྣམ་སྤྲུལ་གྱི་གཞི།  ཟེར་དང་རིག་པ་འབྲེལ་པ་ནི།  ཐུགས་ཀྱི་རྣམ་སྤྲུལ་གྱི་གཞི།  ལྷ་ལྔ་སྐུ་ལྔ་རིགས་ལྔ་ཡེ་ཤེས་ལྔ།  ཡབ་ཡུམ་གཙོ་འཁོར་སྤྲུལ་པ་བསམ་མི་ཁྱབ།  ཅེས་པས།  སྣང་བ་གསུམ་དང་རིག་པ་ཟུང་དུ་འབྲེལ་བ་ནི།  སྤྲུལ་པ་དང་ཡང་སྤྲུལ་བསམ་མེད་འཆར་བའི་གཞིའོ།  རྩོལ་བས་མ་བསྒྲུབ་རང་བཞིན་དཀྱིལ་འཁོར་ཆེ་ཞེས་པས།  དེ་ལྟར་སེམས་ལ་ཕྱག་རྒྱ་ཆེན་པོ་ལྷའི་དཀྱིལ་འཁོར་རྫོགས་པ་དེ།  ཐེག་པ་འོག་མ་ལྟར་རྩོལ་བས་བསྒྲུབ་པ་མ་ཡིན་ཏེ།  རང་བཞིན་གྱི་དཀྱིལ་འཁོར་ཆེན་པོ་ལྷུན་གྱིས་གྲུབ་པའོ།  བྱང་ཆུབ་སེམས་ལ་སྐུ་གསུམ་དཀྱིལ་འཁོར་རྫོགས་ཞེས་པས།  ཡེ་ནས་རང་ཤར་དུ་གསལ་བའོ།  དཀྱིལ་འཁོར་རང་ལ་ཤར་བས་བཙལ་ཞིང་སྒྲུབ་ཏུ་མེད་ཅེས་པས།  རང་སེམས་ལ་སྐུ་གསུམ་གྱི་དཀྱིལ་འཁོར་ཡེ་ནས་ཤར་བས།  ཐེག་པ་འོག་མ་ལྟར་སྒྲུབ་ཅིང་བཙལ་མི་[796]དགོས་པའོ།  སྣང་ལ་རང་བཞིན་མེད་པས་ཞེན་ཅིང་ཆགས་སུ་མེད་ཅེས་པས།  དེ་ལྟར་སེམས་ལ་སྐུ་གསུམ་དཀྱིལ་འཁོར་ལྷུན་གྲུབ་ཏུ་སྣང་ཡང་།  སྒྱུ་མའི་དཔེ་བརྒྱད་དང་འདྲ་བ་རང་བཞིན་མེད་པས་གང་ལ་ཡང་ཆགས་པ་མེད་པར་ལ་ཟླའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་བཅུ་གསུམ་པའི་འགྲེལ་པ་རྫོགས་སོ།།  ན༽ བཅུ་བཞི་པ་ཉག་གཅིག་ངོ་སྤྲོད་ཀྱི་གཟེར་བུ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་རང་འབྱུང་ཉག་གཅིག་སྐུ་ལ་ཕྱག་འཚལ་ལོ།  ཞེས་པས་ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་ཐིག་ལེ་ཉག་གཅིག་དབྱེ་རུ་མེད་བའི་དོན་བསྟན་པའོ།  གཉིས་པ་གཞུང་གི་དོན་ལ་གཉིས་ཏེ།  སེམས་ཉིད་ཐིག་ལེ་ཉག་གཅིག་གི་དོན་བསྟན་པ་དང་།  ཕྱི་ནང་མེད་པར་སྣང་བ་ཐམས་ཅད་དེའི་རྩལ་དང་།  རོལ་པ་ཡིན་པར་བསྟན་པའོ།  དང་པོ་ནི་སེམས་ཉིད་སེམས་ཀྱི་ངོ་བོ།  ནམ་མཁའ་སེམས་ཀྱི་རང་གདངས།  བོན་ཉིད་སེམས་ཀྱི་མཐར་ཐུག་ཅེས་པས།  བྱང་ཆུབ་སེམས་ཀྱི་ངོ་བོ་རང་རིག་རང་གསལ་དུ་ཤར་བ་ལ།  སེམས་ཉིད་ཅེས་མིང་དུ་བཏགས།    བྱང་ཆུབ་སེམས་ཀྱི་རང་གདངས།  སྣང་སྲིད་ཡོངས་ལ་ཁྱབ་བདལ་དུ་ཤར་བ་ལ།  ནམ་མཁའ་ཞེས་མིང་དུ་བཏགས།  སེམས་ཀྱི་མཐར་[797]ཐུག་གི་གནས་ལུགས་སྨྲ་བསམ་བརྗོད་དུ་མེད་པར་གནས་པ་ལ།  བོན་ཉིད་ཅེས་མིང་དུ་བཏགས།  ཕྱི་ནང་མེད་པར་ཁྱབ་བདལ་ཞེས་པས།  བྱང་ཆུབ་ཀྱི་སེམས་འབྱུང་བ་ཕྱི་ལ་ཁྱབ་པའི་དུས་ན།  ནམ་མཁའ་ཞེས་བྱ།  དབང་པོ་ནང་ལ་ཁྱབ་པའི་དུས་ན་སེམས་ཉིད་ཅེས་བྱ།  ཕྱི་ནང་མེད་པར་ཁྱབ་བདལ་དུ་གནས་པའི་དུས་ན།  བོན་ཉིད་ཅེས་བྱ།  དེ་ལྟར་ཐིག་ལེ་གཅིག་ལ་དཔེ་དོན་རྟགས་གསུམ་དུ་བཏགས་ཀྱང་།  དོན་ལ་དེ་གསུམ་དབྱེར་མེད་པར་གནས་པའོ།  གཉིས་པ་སྣང་བ་ཐམས་ཅད་དེའི་རྩལ་དང་རོལ་པར་བསྟན་པ་ནི།  སྣང་ཚད་སྐུའི་རོལ་པ།  གྲག་ཚད་གསུང་གི་རོལ་པ།  དྲན་ཚད་ཐུགས་ཀྱི་རོལ་པ།  བྱུང་ཚད་ཡོན་ཏན་གྱི་རོལ་པ།  བྱས་ཚད་ཕྲིན་ལས་ཀྱི་རོལ་པ།  ཞེས་པས།  འདི་ལྟར་སྣང་ཚད་གྲག་ཚད་ཤར་ཚད་བྱས་ཚད་ཐམས་ཅད་བྱུང་ཡང་བྱང་ཆུབ་ཀྱི་སེམས་ལས་བྱུང་།  གནས་ཡང་དེང་གནས།  གྲོལ་ཡང་དེར་གྲོལ།  སེམས་མ་ཡིན་པའི་ཤེས་བྱ།  རྡུལ་ཙམ་ཡང་མེད་པས།  ཐམས་ཅད་སེམས་ཀྱི་རོལ་པ་རང་ཤར་དུ་ཤེས་པར་བྱའོ།  ཐིག་ལེ་གཅིག་ལ་ཀུན་རྫོགས་ཞེས་པས།  སེམས་ཉིད་ཐིག་ལེ་ཉག་གཅིག་ལ།  འཁོར་འདས་ཀྱི་བོན་ཐམས་ཅད་མ་རྫོགས་པ་མེད་པས།  ཐམས་ཅད་སེམས་[798]སུ་རོ་མཉམ་པར་རྫོགས་པའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་བཅུ་བཞི་པས་འགྲེལ་པ་རྫོགས་སོ།།པ༽ བཅོ་ལྔ་པ་མ་བུ་དམར་ཐག་བཅད་པའི་གཟེར་བུ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་བག་ཆགས་སྒྲིབ་པ་མེད་ལ་ཕྱག་འཚལ་ལོ་ཞེས་པས།  ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་མ་ཆགས་རྣམ་པར་དག་པའི་དོན་བསྟན་པའོ།  གཉིས་པ་གཞུང་གི་དོན་ལ་གཉིས་ཏེ།  མདོར་བསྟན་པ་དང་།  རྒྱས་པར་བཤད་པའོ།  དང་པོ་ནི་ཀུན་གཞིའི་བག་ཆགས་གདར་ཐག་བཅད་པའི་ཕྱིར།  ཞེས་པས།  གང་ཟག་གི་རྒྱུད་ཐོག་ན།  བག་ཆགས་ཀྱི་ས་བོན་དང་ཉོན་མོངས་པ་མངོན་གྱུར་གཉིས་སུ་མཆིས།  ལམ་ཉམས་སུ་བླངས་པས་ཉོན་མོངས་པ་མངོན་གྱུར་དུ་གྲོལ་ཡང་།  རྒྱུ་བག་ཆགས་ཀྱི་ས་བོན་གདར་ཐག་མ་བཅད་ན།  བག་ཆགས་ཀྱི་རྒྱུ་ལས་ཉོན་མོངས་པ་ད་རུང་སྐྱེ་བས།  དེས་ན་བག་ཆགས་ཀྱིས་ས་བོན་གདར་ཐག་བཅད་དགོས་པར་བསྟན་པའོ།  ཅི་ལྟར་བཅད་ཞེ་ན།  ཞེན་པའི་མདུད་བཀྲོལ་འཛིན་པའི་ཐག་པ་བཅད།  ཅེས་པས།  ཀུན་གཞིའི་སྟེང་དུ་བག་ཆགས་སོགས་པར་བྱེད་པ་འཛིན་པ་ཡིན།  མི་གཏོང་བར་བྱེད་པ་ཞེན་པ་ཡིན།  འཛིན་པའི་ཐག་པས་བཏགས།  ཞེན་པའི་[799]མདུད་པས་བསྡམས་ནས།  བག་ཆགས་མི་གཏོང་བར་བྱེད་དེ།  དཔེར་ན་ཞེན་པ་ཅན་གྱི་ནོར་བསགས་པ་བཞིན་ནོ།  དེ་ལ་ལམ་པའི་གང་ཟག་གིས།  གང་ལ་ཡང་ཞེན་པ་དང་འཛིན་པ་མེད་པར་ཉམས་སུ་བླངས་པས།  བག་ཆགས་རང་དག་ཏུ་དག་སྟེ།  དཔེར་ན་བདག་པོ་མེད་པའི་ནོར་དང་འདྲ།  ས་བོན་རྩད་བཅད་ཕྱིར་མི་ལྡོག་པར་བསྟན།  ཞེས་པས།  དཔེར་ན་རྒྱུ་ཐབ་ཁུང་གི་མེ་བསད་ན།  འབྲས་བུ་རྩིག་ཁུང་གི་དུད་པ་ཆད་པ་བཞིན།  རྒྱུ་བག་ཆགས་ཀྱི་ས་བོན་གདར་ཐག་བཅད་པས།  ཕྱིས་འབྲས་བུ་ཉོན་མོངས་པ་སྐྱེ་མི་སྲིད་པས།  འཁོར་བའི་གནས་སུ་ཕྱིར་མི་ལྡོག་པར་བསྟན་པའོ།  གཉིས་པ་རྒྱས་པར་བཤད་པ་ལ།  ལམ་ཉམས་སུ་བླང་ཐབས་དྲུག་ཏུ་བསྟན་པ་ལ།  རེ་རེ་ལ་ཡང་དོན་བརྒྱད་བརྒྱད་དེ།  གཞི་དྲུག་རྩལ་དྲུག་འཁྲུལ་ལུགས་དྲུག  གོལ་ས་དྲུག  ཐབས་དྲུག  ལམ་དྲུག་རྟོགས་པ་དྲུག  འབྲས་བུ་དྲུག་གོ  དེ་ལ་གཞི་དྲུག་ནི།  བྱང་ཆུབ་ཀྱི་སེམས་སྟོང་གསལ་ཁྱབ་བདལ་དུ་གནས་པ་ནི།  འབྱུང་བ་སྣང་སྲིད་འཆར་བའི་གཞི་བྱར་མེད་དུ་གནས་པ་ནི།  བྱ་བ་སྣ་ཚོགས་འཆར་བའི་གཞི།  བརྗོད་མེད་དུ་གནས་པ་ནི།  བརྗོད་པ་སྣ་ཚོགས་འཆར་བའི་གཞི།  རྟོག་མེད་དུ་གནས་པ་ནི།  དྲན་རྟོག་སྣ་[800]ཚོགས་འཆར་བའི་གཞི།  རང་འབྱུང་ཡེ་ཤེས་སུ་གནས་པ་ནི།  ཉོན་མོངས་དུག་ལྔ་འཆར་བའི་གཞི།  རང་རིག་ཡེ་ཤེས་སུ་གནས་པ་ནི།  སྒྲ་འོད་ཟེར་གསུམ་འཆར་བའི་གཞིའོ།  དེ་ལྟར་གཞི་དྲུག་བཤད་ཀྱང་།  བྱང་ཆུབ་ཀྱི་སེམས་ལ་འུབས་ཆུབ་བོ།  གཉིས་པ་རྩལ་དྲུག་ནི།  འབྱུང་བ་སྣང་སྲིད་ནི་ནམ་མཁའི་རྩལ།  བྱ་བ་སྣ་ཚོགས་ནི་བྱར་མེད་ཀྱི་རྩལ།  བརྫོད་པ་སྣ་ཚོགས་ནི་བརྗོད་མེད་ཀྱི་རྩལ།  དྲན་རྟོག་སྣ་ཚོགས་ནི་རྟོག་མེད་ཀྱི་རྩལ།  ཉོན་མོངས་དུག་ལྔ་ནི་རང་འབྱུང་ཡེ་ཤེས་ཀྱི་རྩལ།  སྒྲ་འོད་ཟེར་གསུམ་ནི་རིག་པའི་རྩལ།  དེ་ལྟར་རྩལ་དྲུག་ཏུ་བཤད་ཀྱང་བྱང་ཆུབ་སེམས་ཀྱི་རང་རྩལ་ལོ།  གསུམ་པ་འཁྲུལ་ལུགས་དྲུག་ནི།  རྩལ་དྲུག་གི་རྗེས་སུ་འབྲེང་བས་འཁོར་བར་འཁྱམས་པའོ།  བཞི་པ་གོལ་ས་དྲུག་ནི།  རྩལ་དྲུག་ལ་སྐྱོན་དུ་བལྟས་ནས་སྤང་པའམ།  མཆོག་ཏུ་བལྟས་ནས་དམ་པར་བཟུང་བས་གོལ་བའོ།  ལྔ་པ་ཐབས་དྲུག་ནི།  རྩལ་དྲུག་ལ་སྐྱོན་དུའང་མི་ལྟ།  མཆོག་ཏུ་ཡང་མི་བཟུང་།  རྗེས་སུ་ཡང་མི་འབྲེང་བར་རང་སར་གློད་པས།  འཁོར་བ་རང་གྲོལ་དུ་གྲོལ་བའོ།  དྲུག་པ་ལམ་དྲུག་ནི།  དེ་ལྟར་རྩལ་དྲུག་རང་སར་གློད་ནས།  ཉམས་སུ་བླངས་བས་གཞི་དྲུག་གི་ཀློང་དུ་རང་སར་གྲོལ་ཏེ།  དཔེར་ན་ནམ་[801]མཁའི་སྤྲིན་ནམ་མ་སྙོགས་པའི་ཆུ་བཞིན་ནོ།  བདུན་པ་རྟོགས་པ་དྲུག་ནི།  གཞི་དྲུག་གི་ཀློང་དུ་རྩལ་དྲུག་རང་དག་ནས།  སེམས་མ་བུ་དབྱེར་མེད་དུ་རྟོགས་པའོ།  བརྒྱད་པ་འབྲས་བུ་དྲུག་ནི།  རྩལ་དྲུག་གི་བག་ཆགས་རང་སར་དག་ནས།  གཞི་དྲུག་གི་གནས་ལུགས་མངོན་དུ་ཤར་ཏེ།  མཉམ་བཞག་དང་རྗེས་ཐོབ་གཉིས་སུ་མེད་པར་མངོན་དུ་གྱུར་པའོ།  དེ་ལྟར་རྩད་ཆོད་ན་བག་ཆགས་རྩད་ཆོད་ནས།  འཁོར་བའི་གནས་སུ་སྐྱེ་མི་སྲིད་པའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་བཅོ་ལྔ་པའི་འགྲེལ་བ་རྫོགས་སོ།།  ཕ༽ བཅུ་དྲུག་པ་ལ་ཟླ་མཉམ་ཉིད་ཀྱི་གཟེར་བུ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་མི་གནས་ཕ་རོལ་ཕྱིན་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་འཁོར་བ་དང་མྱང་འདས་ལས་སོགས་གང་གིའང་མཐའ་ལ་མི་གནས་པས།  ཀུན་གྱི་ཕ་རོལ་ཏུ་ཕྱིན་ཏེ་མྱ་ངན་ལས་འདས་པར་བསྟན་པའོ།  གཉིས་པ་གཞུང་གི་དོན་ལ།  ཀུན་གཞིའི་དབྱིངས་ལ་རྒྱ་ཆད་ཕྱོགས་ལྷུང་མེད།  ཅེས་པས།  ཀུན་གཞིའི་གནས་ལུགས་ནི།  རྒྱ་གར་ཡང་མ་ཆད་ཕྱོགས་གང་དུ་ཡང་མ་ལྷུང་པར་ལ་ཟླའོ།  རིག་པའི་ཡེ་ཤེས་སྤྱད་མེད་བརྗོད་དུ་མེད།  ཅེས་པས།  [802]རིག་པའི་གནས་ལུགས་ནི།  བློས་སྤྱད་དུ་མེད་ཚིག་གིས་བརྗོད་དུ་མེད་པར་ལ་ཟླའོ།  དྲན་པའི་བློ་ལ་གཞི་མེད་འགག་པ་མེད།  ཅེས་པས།  བློའི་གནས་ལུགས་ནི།  གཞི་རྩ་མེད་པས་རྟག་པ་མ་ཡིན།  འགག་པ་མེད་པས་ཆད་པ་མ་ཡིན།  སྐྱེ་འགག་མེད་པར་ལ་ཟླའོ།  སྒྲ་འོད་ཟེར་གསུམ་ཆགས་མེད་སྡང་དུ་མེད་ཅེས་པས།  སྣང་བ་ཆེན་པོ་གསུམ་སེམས་ཀྱི་རང་སྣང་ཡིན་པས།  ཆགས་སུ་ཡང་མེད་སྡང་དུ་ཡང་མེད་དེ།  ཞེན་ཆགས་མེད་པར་ལ་ཟླའོ།  ཟག་བཅས་ཟག་མེད་དམན་དང་མཆོག་མི་བཟུང་།  ཞེས་པས།  ཟག་བཅས་ཐ་མལ་གྱི་ཕུང་པོ་འདི་དང་།  ཟག་མེད་འོད་དང་ཐིག་ལེ་སྐུ་དང་གཞལ་ཡས་རྣམས་ཀྱང་།  བྱང་ཆུབ་སེམས་སུ་རོ་མཉམ་པས།  ཟག་བཅས་ལ་དམན་པར་མི་བཟུང་།  ཟག་མེད་ལ་མཆོག་ཏུ་མི་བཟུང་སྟེ།  གཉིས་སུ་མེད་པར་ལ་ཟླའོ།  དྭངས་དང་སྙིགས་མ་ཡོན་ཏན་སྐྱོན་མི་ལྟ།  ཞེས་པས།  དྭངས་མའི་འབྱུང་བ་འོད་ལྔ་དང་།  སྙིགས་མའི་འབྱུང་བ་མེ་ཆུ་ས་རླུང་ཤ་ཁྲག་དྲོད་དབུགས་རྣམས།  བྱང་ཆུབ་ཀྱི་སེམས་སུ་རོ་མཉམ་པས།  དྭངས་མའི་འབྱུང་བ་ལ་ཡོན་ཏན་དུ་མི་ལྟ།  སྙིགས་མའི་འབྱུང་བ་ལ་སྐྱོན་དུ་མི་ལྟ་སྟེ།  མཉམ་པ་ཉིད་དུ་ལ་ཟླའོ།  འཁོར་དང་མྱང་འདས་དབྱེར་མེད་བཅད་དུ་མེད་[803]ཅེས་པས།  འཁོར་བའི་བོན་དང་མྱ་ངན་ལས་འདས་པའི་བོན་གཉིས་ཀྱང་།  བློའི་འཛིན་སྟངས་ལྟར་མ་ཡིན་པས།  སེམས་ཀྱི་ཆོ་འཕྲུལ་དུ་རོ་མཉམ་པས་གཉིས་སུ་དབྱེ་རུ་མེད།  སོ་སོར་བཅད་དུ་མེད་པར་ལ་ཟླའོ།  སངས་རྒྱས་སེམས་ཅན་གཉིས་མེད་ཐ་དད་མེད་ཅེས་པས།  སངས་རྒྱས་དང་སེམས་ཅན་གཉིས་ཀྱང་རྟོགས་མ་རྟོགས་ཀྱི་ཁྱད་པར་མ་ཡིན་པ།  ངོ་བོ་ལ་བཟང་ངན་མེད་པས།  སེམས་ཀྱི་ངང་ལ་ཐ་དད་མེད་པར་ལ་ཟླའོ།  རིག་པའི་ལམ་ལ་འཇུག་མེད་བསྒྲོད་དུ་མེད་ཅེས་པས།  བྱང་ཆུབ་སེམས་ཀྱི་ལམ་ནི།  བགྲོད་པ་མེད་པ་བོན་ཉིད་ཀྱི་དབྱིངས་སུ་ཡེ་ནས་ཕྱིན་ཟིན་ཡིན་པས།  བློའི་འཇུག་ཅིང་རྩོལ་བས་བགྲོད་དུ་མེད་དེ།  བགྲོད་མེད་གནས་སུ་ཕྱིན་པར་ལ་ཟླའོ།  བྱང་ཆུབ་སེམས་ལ་གྲུབ་མཐའ་ཐེག་པ་མེད་ཅེས་པས།  གྲུབ་མཐའ་དང་ཐེག་པ་ཐམས་ཅད་ནི་གང་ཟག་གི་བློས་ཕྱོགས་སུ་བཟུང་བ་ཡིན་པས།  བྱང་ཆུབ་ཀྱི་སེམས་ལ་ཡེ་ནས་གྲུབ་མཐའ་དང་།  ཐེག་པའི་བྱེ་བྲག་མེད་པ་ཡིན་ཏེ།  ཕྱོགས་དང་རིས་མེད་པར་ལ་ཟླའོ།  མཉམ་པའི་གནས་ལ་བཟང་ངན་མཐོ་དམན་མེད་ཅེས་པ།  འཇིག་རྟེན་སྒྱུ་མའི་གནས་ལ་བཟང་ངན་དང་མཐོ་དམན་ཡོད་ཀྱང་།  བོན་ཉིད་དབྱིངས་ཀྱི་གནས་ལ་བཟང་ངན་[804]དང་མཐོ་དམན་མེད་དེ།  ཡུལ་ཁམས་ས་དགུ་བོན་ཉིད་དབྱིངས་སུ་ལ་ཟླའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་བཅུ་དྲུག་པའི་འགྲེལ་བ་རྫོགས་སོ།།  བ༽ བཅུ་བདུན་པ་ཟད་པ་མཐར་ཐུག་གི་གཟེར་བུ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་མཐར་ཐུག་རྒྱལ་པོའི་སྐུ་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་ཀུན་གྱི་མཐར་ཐུག་པས།  གོང་ན་གཞན་མེད་པར་བསྟན་པའོ།  གཉིས་པ་གཞུང་གི་དོན་ལ།  ནམ་མཁའི་དབྱིངས་སུ་འབྱུང་གཞི་སྣང་སྲིད་ཟད།  ཅེས་པས།  ཇི་སྙེད་འབྱུང་བ་དང་སྣང་སྲིད་ཐམས་ཅད་ནི།  ནམ་མཁའ་སྟོང་གསལ་ཆེན་པོ་ལ་མཐར་ཐུག་པའོ།  བོན་ཉིད་དབྱིངས་སུ་བོན་སྒོ་ཐེག་རྒྱུད་ཟད།  ཅེས་པས།  ཇི་སྙེད་བོན་སྒོ་དང་ཐེག་རྒྱུད་ཐམས་ཅད་ནི།  བོན་ཉིད་ཀྱི་དབྱིངས་སུ་མཐར་ཐུག་པའོ།  སེམས་ཉིད་དབྱིངས་སུ་སེམས་དང་སེམས་འབྱུང་ཟད་ཅེས་པས།  ཇི་སྙེད་སེམས་དང་སེམས་འབྱུང་དུ་གྱུར་པ་ཐམས་ཅད་ནི།  སེམས་ཉིད་རང་འབྱུང་གི་ཡེ་ཤེས་ལ་མཐར་ཐུག་པའོ།  བྱར་མེད་དབྱིངས་སུ་བྱ་བྱེད་སྣ་ཚོགས་ཟད་ཅེས་པས།  ཇི་སྙེད་ལུས་ཀྱི་བྱ་ཆ་སྣ་ཚོགས་ནི།  སེམས་བྱར་མེད་ཆེན་པོའི་དབྱིངས་སུ་མཐར་ཐུག་པའོ།  བརྗོད་མེད་དབྱིངས་སུ་བརྗོད་[805]པ་སྣ་ཚོགས་ཟད།  ཅེས་པས།  ཇི་སྙེད་ངག་ཏུ་བརྗོད་པ་ཐམས་ཅད་ནི།  སེམས་བརྗོད་མེད་ཆེན་པོའི་དབྱིངས་སུ་མཐར་ཐུག་པའོ།    རྟོག་མེད་དབྱིངས་སུ་བསམ་དྲན་རྟོག་ཚོགས་ཟད།  ཅེས་པས།  ཇི་སྙེད་དྲན་རྟོག་གི་ཚོགས་རྣམས་ཐམས་ཅད་ནི།  སེམས་རྟོག་མེད་ཆེན་པོའི་དབྱིངས་སུ་མཐར་ཐུག་པའོ།  བློ་འདས་དབྱིངས་སུ་བློས་བྱས་ལམ་སྣ་ཟད་ཅེས་པས།  ལྟ་བ་དང་སྒོམ་པ་ལས་སོགས་ཏེ་བློས་བྱས་ཀྱི་ལམ་ཐམས་ཅད་ནི།  སེམས་བློ་འདས་ཆེན་པོའི་ངང་དུ་མཐར་ཐུག་པའོ།  ཕྱོགས་མེད་དབྱིངས་སུ་ཕྱོགས་འཛིན་གྲུབ་མཐའ་ཟད་ཅེས་པས།  ཅི་སྙེད་གྲུབ་མཐར་གྱུར་པ་ཐམས་ཅད་ནི།  སེམས་ཕྱོགས་རིས་མེད་པའི་དབྱིངས་ལ་མཐར་ཐུག་པའོ།  རིག་པའི་དབྱིངས་སུ་སྒྲ་འོད་ཟེར་གསུམ་ཟད་ཅེས་པས།  སྒྲ་འོད་ཟེར་གསུམ་གྱི་སྣང་བ་ཐམས་ཅད་ནི།  རང་རིག་པའི་ཡེ་ཤེས་ལ་མཐར་ཐུག་པའོ།  བྱང་ཆུབ་སེམས་སུ་འཁོར་འདས་མ་ལུས་ཟད་ཅེས་པས།  འཁོར་འདས་ཀྱི་བོན་ཐམས་ཅད་ནི།  བྱང་ཆུབ་ཀྱི་སེམས་ལ་མཐར་ཐུག་པའོ།  སྣང་བ་ཟད་ཆད་འགག་པ་མ་ཡིན་ཏེ།  ཅེས་པས།  བྱང་ཆུབ་ཀྱི་སེམས་སུ་འཁོར་འདས་མ་ལུས་ཟད་པ་དེ།  ཟད་ནས་མི་འབྱུང་པའམ།  ཆད་ནས་མེད་པའམ།  འགགས་ནས་རྒྱུན་ཆད་པ་[806]མ་ཡིན་ཏེ།  འོ་ན་ཇི་ལྟར་ཡིན་ཞེ་ན།  འབྱུང་བའི་ཕུགས་དང་གྲོལ་མཐའ་འདི་ལ་ཐུག  ཅེས་པས།  འཁོར་འདས་ཀྱི་བོན་ཐམས་ཅད།  དང་པོ་བྱུང་བའི་ཕུགས་དང་།  ཐ་མ་གྲོལ་བའི་མཐའ་བྱང་ཆུབ་ཀྱི་སེམས་ལ་ཐུག་པས་ཟད་ཅེས་བྱའོ།  ཟད་མེད་འགག་མེད་དུས་གསུམ་རྒྱུན་ཆད་མེད་ཅེས་པས།  བྱང་ཆུབ་སེམས་ཀྱི་ཆོ་འཕྲུལ་ནི།  ཟད་པ་མེད་པས་ཀུན་འབྱུང་།  འགག་པ་མེད་པས་ཅིར་ཡང་འཆར།  དུས་གསུམ་དུ་རྒྱུན་ཆད་མེད་ཅེས་བྱའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་བཅུ་བདུན་པའི་འགྲེལ་བ་རྫོགས་སོ།། མ༽ བཅོ་བརྒྱད་པ་འཆི་ཁ་སེམས་བསྐྱེད་ཀྱི་གཟེར་བུ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་ཐུགས་རྗེས་འགྲོ་བ་སྐྱོབ་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  འཁོར་བའི་འཇིགས་པ་ལས་སྐྱོབ་པར་བསྟན་པའོ།  གཉིས་པ་གཞུང་གི་དོན་ལ།  ལུས་སེམས་འབྲལ་བ་ཐ་མའི་དུས་ཞེས་པས།  མི་རྟག་འཆི་བའི་དུས་སོ།  བདེ་སྡུག་གཉིས་ཀྱི་སོ་མཚམས་སུ།  ཞེས་པས།  ཡར་བདེ་གནས་ཐོབ་པ་དང་།  མར་ངན་འགྲོར་ལྷུང་པའི་སོ་མཚམས་སོ།  སྐབས་འདིར་བསམ་པ་བཟང་ངན་སྟོབས་ཀྱིས་འཕེན་པ་ཁྱད་ཆེ་བས།  གདམས་པ་གདབ་པ་གལ་ཆེའོ།  དབང་པོ་[807]རབ་ཀྱི་གང་ཟག་ལ།  ཡེ་ཤེས་རང་ཤར་མན་ངག་བསྟན།  ཞེས་པས།  དབང་པོ་རབ་ལ་རིག་པའི་རྒྱལ་པོ་ཡེ་ཤེས་རང་ཤར་སྒྲིབ་གཡོགས་མེད་པར་ངོ་སྤྲད་དོ།  སྣ་ཚོགས་གཉིས་མེད་གདམས་པ་གདབ།  ཅེས་པས།  སྣང་ཚད་ཤར་ཚད་སེམས་སུ་རོ་གཅིག་པར་བསྟན་ནོ།  གདམས་པ་དེས་རིག་པའི་རྒྱལ་པོ་བདག་ཞལ་མཐོང་པར་ཐེ་ཚོམ་མེད་དོ།  དབང་པོ་འབྲིང་གི་གང་ཟག་ལ།  རང་སྣང་སྒྱུ་མའི་མན་ངག་བསྟན།  ཞེས་པས།  དབང་པོ་འབྲིང་ལ་སྣང་ཚད་ཤར་ཚད་སེམས་ཡིན་པར་བསྟན་ཞིང་།  སྣང་བ་ཐམས་ཅད་སྒྱུ་མ་ཡིན་པར་ངོ་སྤྲད་དོ།  མ་ཆགས་ཞེན་མེད་གདམས་པ་གདབ།  ཅེས་པས།  གང་ལ་ཡང་མ་ཆགས་མ་ཞེན་ཅིག་ཅེས་བསྟན་ནོ།  སྐྱེ་སྒོ་ཆོད་པར་ཐེ་ཚོམ་མེད།  ཅེས་པས།  གདམས་ངག་དེས་འཁོར་བའི་སྐྱེ་སྒོ་ཆོད་བར་ཐེ་ཚོམ་མེད་དོ།  དབང་པོ་ཐ་མའི་གང་ཟག་ལ།  ཡི་དམ་བླ་མའི་གདམས་ངག་བསྟན།  ཞེས་པས།  དབང་པོ་ཐ་མ་ལ་ཡི་དམ་གྱི་ལྷ་དང་།  གང་མོས་པའི་བླ་མ་སྒོམ་དུ་བཞུག་གོ  །མོས་གུས་འདུན་པའི་གདམས་པ་གདབ།  ཅེས་པས།  བླ་མ་ཡི་དམ་ལ་མོས་གུས་ཀྱི་གསོལ་བ་འདེབས་སུ་གཞུག  །གདམས་ངག་དེས་བདེ་འགྲོའི་གནས་ཐོབ་པར་ཐེ་ཚོམ་མེད་དོ།  གསུམ་[808]པ་མདོར་བསྡུ་དཀྱུས་གསལ།  གཟེར་བུ་བཅོ་བརྒྱད་པའི་འགྲེལ་པ་རྫོགས་སོ།།ཙ༽ བཅུ་དགུ་པ་བར་དོ་དུས་ཀྱི་གཟེར་བུ་ལ་ཡང་དོན་གསུམ་ལས།  ཀུན་ཏུ་བཟང་པོ་རང་གྲོལ་རྫོགས་སངས་རྒྱས་ལ་ཕྱག་འཚལ་ལོ།  ཞེས་པས།  ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་རྟོགས་ན་བར་དོ་མེད་པར་སངས་རྒྱས་པར་བསྟན་པའོ།  གཉིས་པ་གཞུང་གི་དོན་ལ་གཉིས་ཏེ།  གྲོལ་འཁྲུལ་མདོར་བསྟན་པ་དང་།  རྒྱས་པར་བཤད་པའོ།  དང་པོ་ནི་གྲོལ་དང་འཁྲུལ་བའི་དུས་བསྟན་པ་ཞེས་པས།  རྟོགས་ན་གྲོལ་བ་དང་མ་རྟོགས་འཁྲུལ་བའི་དུས་བསྟན་པའོ།  དུས་ནམ་གྱི་ཚེ་ཡིན་ཞེ་ན།  ཕྱིའི་འབྱུང་བ་རང་སར་ཞིག  ནང་གི་འབྱུང་བ་བག་ལ་ཞ།  ཞེས་པས།  འབྱུང་བ་ཞིག་ཚུལ་དང་བསྡུ་ཚུལ་ནི།  བྱང་ཆུབ་སེམས་ཀྱི་གནད་དྲུག་ན་གསལ་ལོ།    བཟུང་འཛིན་རྣམ་རྟོག་ཀློང་དུ་ཐིམ།  ཞེས་པས།  ལུས་སེམས་བྲལ་བའི་དུས་སུ།  བཟུང་འཛིན་རྣམ་རྟོག་ཐམས་ཅད་ཀུན་གཞིའི་ཀློང་དུ་ཐིམ་པའོ།  དེ་ཚེ་རིག་པ་གཅེར་བུར་གནས།  རང་འབྱུང་ཡེ་ཤེས་སྒྲིབ་གཡོགས་མེད།  ཅེས་པས།  ལུས་སེམས་བྲལ་བའི་ཚེ།  ལས་དག་རུང་མ་དག་རུང་།  ལན་ཅིག་སྒྱུ་མའི་ལུས་དང་རྣམ་རྟོག་གི་བློ་དང་།  སྣང་བ་ཡུལ་གྱི་སྒྲིབ་[809]གཡོགས་ཐམས་ཅད་བྲལ་ནས།  ཀུན་གཞི་དང་རིག་པ་ཉི་མ་སྨག་དང་བྲལ་བའམ།  ནམ་མཁའ་སྤྲིན་དང་བྲལ་བ་བཞིན།  ལན་ཅིག་སྒྲིབ་གཡོགས་མེད་པར་གནས་སོ།  གཉིས་པ་རྒྱས་པར་བཤད་པ་ལ་གཉིས་ཏེ།  གྲོལ་ཚུལ་དང་འཁུལ་ཚུལ་བསྟན་པའོ།  དང་པོ་ལ་གསུམ་སྟེ།  དབང་པོ་རབ་འབྲིང་ཐ་མ་གསུམ་གྲོལ་ཚུལ་བསྟན་པའོ།  དང་པོ་ནི།  དམར་ཐག་ཆོད་པའི་སྐལ་ལྡན་འགའ།  རྒྱ་གསུམ་རལ་ནས་རྩལ་གསུམ་རྫོགས།  ཞེས་པས།  གདེང་དང་ལྡན་པའི་གང་ཟག་རྣམས་ནི།  ཕུང་པོ་བོར་མ་ཐག  །ལུས་ངག་ཡིད་གསུམ་གྱི་རྒྱ་གསུམ་རལ་ནས།  སྐུ་གསུང་ཐུགས་ཀྱི་རྩལ་གསུམ་རྫོགས་ཏེ།  འགྲོ་དོན་རྒྱ་ལག་ཕྱད་པར་འགྱུར་རོ།  གཉིས་པ་དབང་པོ་འབྲིང་གི་གྲོལ་ཚུལ་ནི།  གལ་ཏེ་དེ་ལས་མ་གྲོལ་ན།  དེ་ནས་བར་དོ་དང་པོ་འཆར་ཞེས་པས།  ལུས་སེམས་བྲལ་མ་ཐག  །གནས་ལུགས་ཀྱི་ངང་ལ་གནས་པའི་ཚེ་མ་གྲོལ་ན།  དེ་ནས་བོན་ཉིད་འོད་གསལ་གྱི་བར་དོ་འཆར་རོ།  ཅི་ལྟར་འཆར་ཞེ་ན།  ད་ལྟའི་མེ་ཆུ་ས་རླུང་དང་།  ཕྱི་ནང་སྣོད་བཅུད་ཀྱི་སྣང་བ་འདི་འགགས་ནས།  སྒྲ་འོད་ཟེར་གསུམ་གྱི་སྣང་བ་འདི་འཆར་ཏེ།  འདི་ལ་འཆར་ཚུལ་དང་གྲོལ་ཚུལ་གཉིས་སོ།  དང་པོ་འཆར་ཚུལ་ནི།  [810]འོད་ནི་ཞིང་ཁམས་མཐའ་དབུས་མེད་ཅེས་པས།  འོད་ལྔའི་སྣང་བ་སྟེང་དང་འོག་མེད།  ཕྱོགས་དང་མཚམས་མེད།  མཐའ་དང་དབུས་མེད་པར་འཆར་རོ།  དཔེ་ཅི་དང་འདྲ་ན།  མཁའ་ལ་གཞའ་ཚོན་ཤར་བ་འདྲ།  ཞེས་པས།  ནམ་མཁའ་ལ་གཞའ་ཚོན་ཤར་བ་བཞིན་འཆར་རོ།  སྒྲ་ནི་དངོས་མེད་ཀློང་ན་ལྡིར།  ཞེས་པས།  བོན་ཉིད་སྟོང་པའི་རང་སྒྲ།  སེམས་ཀྱི་ཀློང་ན་རང་འབྱུང་དུ་གྲག་གོ  །དཔེ་ཅི་དང་འདྲ་ན།  རང་འབྱུང་རྒྱུན་མེད་འབྲུག་སྒྲའི་ཚུལ།  ཞེས་པས།  འབྲུག་སྒྲའི་ཚུལ་དུ་རྒྱུན་མི་ཆད་པར་གྲག་གོ  །ཟེར་ནི་ཆོ་འཕྲུལ་ངེས་མེད་སྟོན།  ཞེས་པས།  རིག་པའི་ཆོ་འཕྲུལ་ཟེར་གྱི་སྣང་བ་འདི་འཆར་བྱ་བ་དང་།  འདི་མི་འཆར་བྱ་བ་མེད་དེ།  དཔེ་ཅི་དང་འདྲ་ན།  ཟ་འོག་སྣམ་བུ་ཁ་ཕྱེ་འདྲ།  ཞེས་པས།  ཟ་འོག་གི་སྣམ་བུ་ཁ་ཕྱེ་བ་དང་འདྲ་སྟེ།  ཅིར་ཡང་འཆར་བའོ།  གོམས་ཤིང་འདྲིས་པའི་གང་ཟག་ལ།  སྐུ་དང་དཀྱིལ་འཁོར་རྫོགས་པར་འཆར།  ཞེས་པས།  གདམས་པ་འདི་ལ་གོམས་ཤིང་འདྲིས་པ་རྣམས་ནི།  དེ་ཚེ་རིག་པའི་རྒྱལ་པོ་ཚོན་གང་ལས།  རང་ལུས་འོད་ལུས་འདོམས་གང་དུ་སྣང་ངོ་།  དེ་ཡང་ད་ལྟའི་སྒྱུ་ལུས་འདི་ལྟ་བུ་མ་ཡིན་ཏེ།  འོད་ཀྱི་སྐུ་ལ་མདུན་དང་རྒྱབ་མེད།  ཕྱོགས་དང་མཚམས་མེད་པར་[811]སྣང་ངོ་།  དེའི་ཕྱོགས་བཅུའི་ནམ་མཁའ་ལ།  ཐིག་ལེ་གུར་ཁང་གྲངས་མེད་པར་འཆར་རོ།  དེའི་ཐིག་ལེ་རེ་རེ་ལ་ཡང་གུར་ཁང་ལྔ་ལྔ་འཆར་ཏེ།  གུར་ཁང་ལྔའི་དབུས་ན།  སྐུ་ལྔ་ལྔ་འཆར་རོ།  དེ་རྣམས་དང་ཚོམ་བུ་དང་གྲལ་ཐབས་ཀྱི་ཚུལ་དུ་སྣང་ངོ་།  སྐུ་དང་གུར་ཁང་དེ་རྣམས་ཀྱང་།  གཞན་ནས་ཤར་བ་མ་ཡིན་ཏེ།  བདག་ཉིད་ཀྱི་རིག་པ་ལ་ཤར་བའོ།  དེ་ཡང་བདག་གི་ཙི་ཏའི་དབུས་ཀྱི་འོད་ཀྱི་སྐུ་ཚོན་གང་གི་འཆར་གཞི་ལས།  ཕྱོགས་བཅུའི་ནམ་མཁའ་ལ་དེ་ལྟར་འཆར་རོ།  དེ་ཡང་གདོས་པ་ཤའི་ཙི་ཏ་ནི་མ་ཡིན།  སྣང་བ་འོད་ཀྱི་ཙི་ཏ་ལས་ཤར་བའོ།  གཉིས་པ་གྲོལ་ཚུལ་ནི།  དེ་ཚེ་མངོན་ཤེས་རྗེས་དྲན་གྱིས།  ཞེས་པས།  མངོན་ཤེས་དྲུག་དང་རྗེས་དྲན་དྲུག་ཤར་ནས་གྲོལ་ཏེ།  མངོན་ཤེས་དང་རྗེས་དྲན་ནི།  བྱང་ཆུབ་སེམས་ཀྱི་གནད་དྲུག་ན་གསལ་ལོ།  སྣང་བ་རྣམ་གསུམ་སུན་མར་འཆར།  ཞེས་པས།  སྒྲ་འོད་ཟེར་གསུམ་ནི་རིག་པའི་སུན་མར་འཆར་ཏེ།  དཔེར་ན་སྔར་འདྲིས་ཀྱི་མི་དང་འཕྲད་པ་བཞིན་ནོ།  རང་གིས་གོམས་པས་སྐྱེལ་མ་བྱས།  ཞེས་པས།  སྔོན་དུ་གང་བསྐྱེལ་ན།  རང་གིས་གོམས་པའི་སྟོབས་ཀྱིས།  རིག་པ་གནས་ལུགས་ཀྱི་དོན་ལ་སྐྱེལ་བར་བྱེད་དོ།  སྣང་བ་བདག་ཞལ་བདག་[812]གིས་མཐོང་།  ཞེས་པས།  དེའི་ཚེ་སྒྲ་འོད་ཟེར་གསུམ་གྱི་སྣང་བ་དང་།  སྐུ་དང་ཐིག་ལེའི་སྣང་བ་དེ་རྣམས།  བདག་གི་རིག་པའི་རང་ཞལ་རང་ཤར་ཡིན་ལ།  དེ་རང་ཉིད་ཀྱིས་རང་མཐོང་བའོ།  དཔེ་ཅི་དང་འདྲ་ན།  མེ་ལོང་གི་ངོས་ལ་བྱད་མཐོང་བ་དང་འདྲའོ།  རང་རིག་བདག་དང་བདག་ཏུ་མཇལ།  ཞེས་པས།  དེའི་ཚེ་སྣང་བ་གསུམ་གྱིས་རྐྱེན་བྱས་ནས།  རིག་པའི་རྒྱལ་པོ་བདག་དང་བདག་ཏུ་མཇལ་ཏེ།  དཔེར་ན་རྒྱལ་བུ་རྨངས་སུ་འཁྱམས་པའི་ཚེ།  རྒྱལ་བུ་ཡིན་པར་ངོ་ཤེས་པ་དང་འདྲ།  མ་རིག་འཁྲུལ་པ་རང་སར་སངས་ཞེས་པས།  རིག་པའི་རྒྱལ་པོ་རང་ངོ་ཤེས་པས།  མ་རིག་པའི་མུན་པ་རང་སངས་སུ་སངས་ཏེ།  དཔེར་ན་མུན་པའི་གླིང་ལ་ཉི་མ་ཤར་བ་དང་འདྲ།  རིག་པའི་རྒྱལ་པོ་རང་ས་ཟིན།  ཅེས་པས།  དེའི་ཚེ་རིག་པ་རང་ས་ཟིན་པས།  སྣང་བའི་རྗེས་སུ་མི་འབྲེང་སྟེ།  དཔེར་ན་རྒྱལ་བུས་རྒྱལ་ས་ཟིན་པ་དང་འདྲ།  སྒྲ་འོད་ཟེར་གསུམ་སེམས་སུ་དག  ཅེས་པས།  དེའི་ཚེ་སྒྲ་འོད་ཟེར་གསུམ་ཀུན་གཞིའི་ཀློང་དུ་འུབས་ཆུབ་ནས་འགྲོ་བ་ཡིན་ཏེ།  དཔེར་ན་ཉི་ཟེར་མ་ལ་འདུས་པ་དང་འདྲ།  སྙིགས་མ་དྭངས་མའི་ཀློང་དུ་གྲོལ།  ཞེས་པས།  སྙིགས་མ་མེ་ཆུ་ས་རླུང་གི་སྣང་བ་རྣམས།  དྭངས་མ་འོད་ལྔའི་ཀློང་[813]དུ་རང་གྲོལ་ནས་འགྲོ་སྟེ།  དཔེར་ན་དར་ཞིག་མཚོ་ལ་ཐིམ་པ་འདྲ།  ཟག་བཅས་ཟག་མེད་ངང་དུ་ཞི།  ཞེས་པས།  ཟག་བཅས་སྒྱུ་མའི་ཕུང་པོ།  ཟག་མེད་སྐུ་དང་ཡེ་ཤེས་ངང་དུ་རང་ཞི་ནས་འགྲོ་སྟེ།  དཔེར་ན་ལན་ཚྭ་ཆུ་ལ་ཐིམ་པ་འདྲ།  ལས་དང་ཉོན་མོངས་གཞི་ལ་གྲོལ།  ཞེས་པས།  འཁོར་བའི་རྒྱུ་ལས་དང་ཉོན་མོངས་ཐམས་ཅད་གནས་ལུགས་གཞི་ཐོག་ཏུ་རང་གྲོལ་ནས་འགྲོ་སྟེ།  དཔེར་ན་སྤྲིན་ཚོགས་ནམ་མཁར་དྭངས་པ་འདྲ།  ཁམས་གསུམ་འཁོར་བ་དོང་ནས་སྤྲུགས།  ཞེས་པས།  རྒྱུ་ལས་དང་ཉོན་མོངས་པ་རང་གྲོལ་བས།  འབྲས་བུ་འཁོར་བའི་སྡུག་བསྔལ་དོང་ནས་སྤྲུགས་ནས་འགྲོ་སྟེ།  དཔེར་ན་ཆུ་འགོ་ནས་སྐམས་ན་གཞུག་ཏུ་འབབ་རྒྱུ་མེད་པ་དང་འདྲ།  འཁོར་འདས་གཉིས་མེད་གཞི་ལ་དག  ཅེས་པས།    འཁོར་འདས་གཉིས་འཛིན་གྱི་མཚོན་ལ་ཐམས་ཅད།  གནས་ལུགས་གཞི་ཐོག་རང་དག་ནས་འགྲོ་སྟེ།  དཔེར་ན་གཞའ་ཚོན་གྱི་རི་མོ་ནམ་མཁའ་ལ་ཡལ་ནས་འགྲོ་བ་དང་འདྲ།  སྐུ་གསུམ་དཀྱིལ་འཁོར་ཤུགས་ལས་ཤར།  ཅེས་པས།  དེའི་ཚེ་བོན་སྐུའི་རྩལ་ལས་རྫོགས་སྐུ་རང་ཤར།  རྫོགས་སྐུའི་རྩལ་ལས་སྤྲུལ་སྐུ་རང་ཤར་ནས་འགྲོ་བའི་དོན་མཛད་པར་གྱུར་ཏེ།  དཔེར་ན་ཉི་མ་ལས་[814]ཟེར་བྱུང་བའམ།  ཟླ་བ་ལས་ཆུ་ཟླ་ཤར་བ་བཞིན་ནོ།    གསུམ་པ་དབང་པོ་ཐ་མའི་གྲོལ་ཚུལ་ནི།  གོམས་པ་ཆུང་བའི་ཟག་རྣམས།  རིག་པའི་རྒྱལ་པོ་བག་ལ་ཞ།  ཞེས་པས།  གདམས་ངག་འདི་བསྟན་ཡང་གོམས་པ་ཆུང་བ་དང་།  བློ་ཆུང་པ་རྣམས་ནི།  རིག་པའི་རྒྱལ་པོ་ཀུན་གཞིའི་བག་ལ་ཞ་སྟེ།    གནས་ལུགས་ཀྱི་དོན་ལ་གནས་ཀྱང་མི་ཤེས་ཏེ།  བརྒྱལ་བའི་ཚུལ་དུ་གནས་པའོ།  གཅིག་ནས་གསུམ་གྱི་བར་དུ་གནས་ཞེས་པས།  རིག་པ་ཀུན་གཞིའི་བག་ལ་གནས་ཏེ།  ཞག་གཅིག་ཏུ་གནས་པ་དང་།  གཉིས་སུ་གནས་པ་དང་།  གསུམ་དུ་གནས་པ་དང་།  དར་ཙམ་ཡུད་ཙམ་ལ་གནས་པ་ཡང་ཡོད་དོ།  བདུན་དུ་དྭངས་མ་རིམ་གྱིས་འཆར།  ཞེས་པས།  ཞག་གཅིག་ནས་བདུན་བར་དུ་ཞག་རེ་རེ་བཞིན་དུ་འོད་དཀར་པོ་དང་ལྗང་ཁུ་དང་དམར་པོ་དང་སྔོན་པོ་དང་སེར་པོ་རྣམས་རིམ་པ་བཞིན་དུ་འཆར་རོ།  ཞིང་ཁམས་རྫོགས་པར་འཆར་བ་མེད།  ཅེས་པས།  གོམས་པ་ཆུང་བའི་སྟོབས་ཀྱིས།  སྐུ་དང་དཀྱིལ་འཁོར་རྫོགས་པར་ནི་མི་འཆར།  སྒྲ་འོད་ཟེར་གསུམ་ཙམ་ཞིག་ནི་འཆར་རོ།  རྐྱེན་གྱིས་བར་དོར་གྲོལ་བ་ཡོད།  ཅེས་པས།  ཕྱི་ནས་དགེ་བ་བྱས་པ་དང་།  བླ་མའི་གདམས་ངག་བསྟན་པ་དང་།  ཡི་དམ་གྱིས་ལུང་[815]བསྟན་ནས་འོད་གསལ་གྱི་བར་དོར་གྲོལ་བ་ཡང་ཡོད་དོ།  མ་གྲོལ་སྙིགས་མའི་སྣང་བ་འཆར།  ཞེས་པས།  དེ་ལས་མ་གྲོལ་ན་དྭངས་མའི་འོད་ལྔ་བག་ལ་ཞ་ནས།  སྙིགས་མ་མེ་ཆུ་ས་རླུང་གི་སྣང་བ་འདི་འཆར་རོ།  སྲིད་པའི་བར་དོར་དག་སྣང་མཐོང་།  ཞེས་པས།  དེ་ལས་སྲིད་པའི་བར་དོ་ཤར་ནས།  ལས་དཀར་པོའི་སྟོབས་ཀྱིས།  སྒྲ་འོད་ཟེར་གསུམ་ལས་དག་པའི་སྣང་བ་འབའ་ཞིག་ཏུ་མཐོང་ངོ་།  གནས་བཟང་བརྒྱུད་ནས་མྱུར་དུ་ཐར།  ཞེས་པས།  དེ་ལ་དག་པའི་གནས་ནས་གནས་སུ་བརྒྱུད་དེ།  ལས་ཀྱི་འཕྲོ་མཐུད་ནས་མྱུར་དུ་ཐར་རོ།  གཉིས་པ་འཁྲུལ་ཚུལ་བསྟན་པ་ནི།  གདམས་པའི་སྒོ་མེད་གང་ཟག་རྣམས།  གནས་ལུགས་གསལ་ཡང་ངོ་མི་ཤེས།  ཞེས་པས།  གདམས་ངག་གི་སྒོ་རུ་གཏན་ནས་མ་ཞུགས་པ་རྣམས་ནི།  ལུས་སེམས་བྲལ་ནས་འོད་གསལ་གྱི་ངང་ལ་གནས་པའི་ཚེ།  གནས་ལུགས་སྒྲིབ་གཡོགས་མེད་པར་གསལ་ཡང་ངོ་མི་ཤེས་པའོ།  སྣང་བ་གཞན་སྣང་བདེན་པར་མཐོང་།  ཞེས་པས།  འོད་གསལ་གྱི་བར་དོ་ལ་སྒྲ་འོད་ཟེར་གསུམ་ཤར་ཡང་རང་སྣང་དུ་མ་ཤེས་ཏེ།  ཕ་རོལ་ན་སྣང་བ་རང་རྒྱུད་པ་ཞིག་ཡོད་པར་མཐོང་ངོ་།  འཁྲུལ་པའི་རྒྱར་ཚུད་འཁོར་བར་འཁྱམས།  ཞེས་[816]པས།  སྲིད་པའི་བར་དོ་ལ།  སྒྲ་འོད་ཟེར་གསུམ་ལ་འཁྲུལ་པའི་སྣང་བ་འབའ་ཞིག་ཏུ་ཤར་ནས།  དེས་འཁྲུལ་པའི་རྒྱུ་བྱས་ནས་འཁོར་བར་འཁྱམས་པའོ།  དེ་ཕྱིར་སྐལ་ལྡན་དམར་ཐག་བཅད།  ཅེས་པས།  གྲོལ་བ་དང་འཁྲུལ་པ་གཉིས་ཁྱད་པར་ཆེ་བའི་ཕྱིར།  སྐལ་ལྡན་གྱི་གང་ཟག་གིས་དུས་ད་ལྟ་ནས་དམར་ཐག་ཆོད་པར་བྱའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་བཅུ་དགུ་པའི་འགྲེལ་པ་རྫོགས་སོ།།  ཚ༽ ཉི་ཤུ་པ་ལོག་རྟོག་མཐའ་སེལ་གྱི་གཟེར་བུ་ལ་ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་ལོག་རྟོག་མུན་པ་སེལ་ལ་ཕྱག་འཚལ་ལོ།  ཞེས་པས་ཕྱག་འཚལ་བ་བསྟན་ཏེ།  གདམས་པ་འདིས་གཏན་ལ་ཕབ་པས་བྱང་ཆུབ་སེམས་ཀྱི་དོན་རྟོགས་ནས།  ལོག་རྟོག་གི་མུན་པ་རང་སངས་བའི་དོན་བསྟན་པའོ།  གཉིས་པ་གཞུང་གི་དོན་ལ་མཐར་ཐུག་གནད་ཀྱི་གདམས་པ་འདི།  སྐལ་ལྡན་ལས་ཅན་མ་ཡིན་པ།  སྣོད་མེད་རྣམས་ལ་བསྟན་གྱུར་ན།  ཞེས་པས།  རིག་པ་གནད་ལ་འབེབས་པའི་གདམས་པ་འདི།  ལས་དང་སྐལ་པར་ལྡན་པ་འགའ་ཞིག་མ་ཡིན་པ།  སྣོད་མེད་རྣམས་ལ་བསྟན་ན།  གནས་ལུགས་མི་རྟོགས་ཕ་རོལ་དུ།  ལོག་པའི་ལམ་ལ་ཕྱིར་གོལ་བར་འགྱུར་པས།  དེས་ན་ཀུན་གྱི་ཐུན་[817]མོང་མ་ཡིན་ནོ།  ཅིའི་ཕྱིར་ཐུན་མོང་མ་ཡིན་ཞེ་ན།  འགའ་ཞིག་འདི་ལ་བདག་ཏུ་འཛིན།  རྟག་འཛིན་མུ་སྟེགས་གནས་སུ་གོལ་ཞེས་པས།  བློ་ཆུང་བ་འགའ་ལ་སྒྲ་འོད་ཟེར་གསུམ་གྱི་སྣང་བ་འདི་བསྟན་ན།  བདག་རྟག་པ་རང་རྒྱུད་དུ་འཛིན་ནོ།  དེའི་སྐྱོན་གྱིས་མུ་སྟེགས་རྟག་འཛིན་དུ་གོལ་ལོ།  འགའ་ཞིག་སྣང་བ་མེད་ཅེས་སྨྲ།  སྟོང་ཟད་ཆད་པའི་གནས་སུ་གོལ་ཞེས་པས།  བློ་ཆུང་འགའ་ཞིག་གིས།  སེམས་ལ་དངོས་པོ་མེད་པ་ལ།  སྒྲ་འོད་ཟེར་གསུམ་ཡོད་ཟེར་བ་མི་བདེན་ཞེས་སྨྲ་བའོ།  དེའི་སྐྱོན་གྱིས་སྟོང་པ་ཟད་པའི་མཐར་གོལ་ལོ།  འགའ་ཞིག་འདི་ལ་མཆོག་ཏུ་ལྟ།  ཚེ་རིང་ཐེར་ཟུག་གནས་སུ་གོལ།  ཞེས་པས།  བློ་ཆུང་འགའ་ཞིག་སྣང་བ་གསུམ་ལ་ཞེན་པ་ཨ་འཐས་སུ་འཛིན།  དེའི་སྐྱོན་གྱིས་ལྷ་ཚེ་རིང་པོར་གོལ།  འགའ་ཞིག་འདི་ལ་རློམ་པར་སེམས།  ངར་འཛིན་ཤེས་བྱའི་སྒྲོག་ཏུ་ཆུད།  ཅེས་པས།  བློ་ཆུང་འགའ་ཞིག་སྣང་བ་གསུམ་མཐོང་པས།  རློམ་སེམས་ཀྱི་ང་རྒྱལ་དང་ཆས་ཏེ།  དེའི་སྐྱོན་གྱིས་ཤེས་བྱའི་སྒྲིབ་པས་བཅིངས།  འགའ་ཞིག་འདི་ལ་དངོས་པོར་འཛིན།  དངོས་འཛིན་ཞེས་པས་འཁོར་བར་བཅིངས།  ཞེས་པས།  བློ་ཆུང་འགའ་ཞིག་སྣང་བ་གསུམ་ལ་དངོས་པོ་དང་མཚན་མར་བཟུང་[818]ནས།  དེའི་སྐྱོན་གྱི་འཁོར་བའི་གནས་སུ་ཕྱིར་ལྡོག་པའོ།  འགའ་ཞིག་འདི་ལ་སྔངས་ཅིང་སྐྲག  །བློ་ཆུང་ཐེག་པ་འོག་མར་གོལ་ཞེས་པས།  གདམས་ངག་འདི་བློ་ཆུང་འགའི་བློ་ངོར་མི་ཤོང་སྟེ་སྐྲག་གོ  །དེའི་སྐྱོན་གྱིས་ཐེག་པ་འོག་མ་ཉན་ཐོས་སུ་གོལ་ལོ།  འགའ་ཞིག་འདི་ལ་གཤེ་བསྐུར་འདེབས།  བསྐལ་པ་མི་འཕྲད་དོན་དང་འགྱང་ཞེས་པས།  གང་ཟག་འགས་གདམས་ངག་འདི་མི་བདེན་ཟེར་ནས་གཤེ་བར་བྱེད་དེ།  དེའི་སྐྱོན་གྱིས་གནས་ལུགས་ཀྱི་དོན་དང་བསྐལ་བར་མི་འཕྲད་དོ།  འགའ་ཞིག་གདམས་ངག་འཆོལ་བུར་སྤྱོད།  དམ་ཚིག་ཉམས་པས་ངན་འགྲོར་ལྟུང་།  ཞེས་པས།  གང་ཟག་འགས་གདམས་ངག་འདི་སྣོད་མེད་པ་རྣམས་ལ་འཆོལ་བར་སྟོན་ནོ།  དེའི་སྐྱོན་གྱིས་གསང་སྔགས་ཀྱི་དམ་ཚིག་ཉམས་པས་ངན་འགྲོར་ལྟུང་ངོ་།  དེས་ན་འདི་ལ་གཡང་ས་ཆེ།  དེ་ཕྱིར་མན་ངག་དམ་པ་འདི།  ཀུན་གཞི་སེམས་ཀྱི་གཏེར་དུ་སྦོས།  མ་སྤེལ་གསང་བའི་རྒྱ་ཡིས་ཐོབ།  ཅེས་པས།  སྣོད་མེད་ལ་བསྟན་ན་གོལ་ས་མང་པོའི་ཕྱིར།  གསང་བའི་བཀའ་རྒྱ་བཏབ་པའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་ཉི་ཤུ་པའི་འགྲེལ་པ་རྫོགས་སོ།།  ཛ༽ ཉི་ཤུ་རྩ་གཅིག་པ་མངོན་གྱུར་འབྲས་བུའི་གཟེར་བུ་ལ་[819]ཡང་དོན་གསུམ་ལས།  དང་པོ་ནི།  ཀུན་ཏུ་བཟང་པོ་སྐུ་གསུམ་མངོན་དུ་གྱུར་ལ་ཕྱག་འཚལ་ལོ།  ཞེས་པས་ཕྱག་འཚལ་བ་བསྟན་ཏེ།  བྱང་ཆུབ་ཀྱི་སེམས་འབྲས་བུ་མངོན་དུ་གྱུར་པའི་དོན་བསྟན་པའོ།  གཉིས་པ་གཞུང་གི་དོན་ལ་གཉིས་ཏེ།  འབྲས་བུ་མདོར་བསྟན་པ་དང་།  རྒྱས་པར་བཤད་པའོ།  དང་པོ་ནི་མཐར་ཐུག་དོན་ལ་དམར་ཐག་བཅད་པའི།  ཐེ་ཚོམ་མེད་པར་འབྲས་བུ་འདི་རྣམས་འབྱུང་།  ཞེས་པས།  གདམས་ངག་འདི་ཉམས་སུ་བླངས་ནས་དམར་ཐག་བཅད་ན།  འོག་ནས་སྟོན་པའི་འབྲས་བུ་འདི་རྣམས་རེ་དོགས་མེད་པར་ཐོབ་པའོ།  གཉིས་པ་རྒྱས་པར་བཤད་པ་ནི།  ཀུན་གཞི་དམར་ཐག་བཅད་པས།  འཁོར་འདས་ཕྱག་མས་བཏབ།  ཅེས་པས།  གདམས་ངག་འདི་ཀུན་གྱི་ཡང་ཕུགས་ཡིན་པས།  འདིས་ཀུན་གཞིའི་གནས་ལུགས་ཐག་ཆོད་པར་བྱས་པས།  འཁོར་འདས་གཉིས་འཛིན་གྱི་མཚན་མ་ཐམས་ཅད་རང་གྲོལ་ནས་འགྲོ་བའོ།  རིག་པ་དམར་ཐག་བཅད་པས་འཁྲུལ་སྒྲིབ་ཀ་ནས་དག  །ཅེས་པས།    རིག་པའི་གནས་ལུགས་ཐག་ཆོད་པར་བྱས་པས།  འཁྲུལ་སྒྲིབ་ཀྱི་མུན་པ་སྤོང་བ་མེད་པར་རང་སངས་ནས་འགྲོ་བའོ།  བློ་ལ་དམར་ཐག་བཅད་པས་ཡེ་ཤེས་རྩལ་དུ་ཤར།  ཅེས་པས།  [820]བློའི་གནས་ལུགས་ཐག་ཆོད་པར་བྱས་པས།  དྲན་རྟོག་ཐམས་ཅད་རང་འབྱུང་ཡེ་ཤེས་ཀྱི་རྩལ་དུ་འཆར་བའོ།  འཁྲུལ་གཞི་དམར་ཐག་བཅད་པས་རིག་པ་ཕྱིར་མི་ལྡོག    ཅེས་པས།  འཁྲུལ་གཞི་སྒྲ་འོད་ཟེར་གསུམ་གྱི་སྣང་བ་གནས་ལུགས་སུ་ཐག་ཆོད་པར་བྱས་པས།  རིག་པ་འཁོར་བའི་གནས་སུ་འཁྲུལ་མི་སྲིད་པའོ།  ཉོན་མོངས་ཟད་སར་བསྐྱལ་བས་འཁོར་བའི་ཆུ་རྒྱུན་ཆད།  ཅེས་པས།  རྒྱུ་ཉོན་མོངས་པ་གནས་ལུགས་གཞི་ཐོག་ཏུ་ཟད་པར་བྱས་པས།  འབྲས་བུ་འཁོར་བའི་ཆུ་རྒྱུན་རང་སྐམ་པའོ།  ལམ་རྣམས་ཟད་སར་བསྐྱལ་བས་བདེ་ཆེན་གནས་སུ་ཕྱིན།  ཅེས་པས།  ལམ་ཐམས་ཅད་ཀྱི་ཕུགས་གནས་ལུགས་གཞི་ཐོག་ཏུ་གཏུགས་པས།  བགྲོད་པ་མེད་པར་བོན་ཉིད་ཀྱི་གནས་སུ་ཕྱིན་པའོ།  གྲུབ་མཐའ་ཟད་སར་བསྐྱལ་བས་བདག་གཞན་ཕྱོགས་རིས་མེད།  ཅེས་པས།  གྲུབ་མཐའ་ཐམས་ཅད་ཀྱི་ཕུགས་གནས་ལུགས་གཞི་ཏོག་ཏུ་གཏུགས་པས།  གྲུབ་མཐའ་ཕྱོགས་འཛིན་གྱི་མཚན་མ་ཐམས་ཅད་རང་གྲོལ་བའོ།  འབྱུང་བ་ཟད་སར་བསྐྱལ་བས་མཁའ་ལ་ནུབ་པ་མེད།  ཅེས་པས།  འབྱུང་བ་ལྔའི་ཕུགས་གནས་ལུགས་གཞི་ཐོག་ཏུ་གཏུགས་པས།  འབྱུང་བ་ལྔ་ལ་ནུབ་པ་ཡོད་ཀྱང་།  སེམས་ཉིད་ཡེ་ཤེས་མཁའ་ལ་ནུབ་པ་[821]མེད་དོ།  མཚན་མ་ཟད་སར་བསྐྱལ་བས་དབྱིངས་ལ་འཕོ་འགྱུར་མེད།  ཅེས་པས།  བོན་ཅན་མཚན་མར་སྣང་བའི་ཕུགས་ཐམས་ཅད་གནས་ལུགས་གཞི་ཐོག་ཏུ་གཏུགས་པས།  མཚན་མ་ལ་འཕོ་འགྱུར་ཡོད་ཀྱང་།  སེམས་ཉིད་ལ་འཕོ་འགྱུར་མེད་དོ།  སེམས་ཅན་ཟད་སར་བསྐྱལ་བས་སེམས་ལ་སྐྱེ་ཤི་མེད་ཅེས་པས།  སེམས་ཅན་གྱི་ཕུགས་གནས་ལུགས་གཞི་ཐོག་ཏུ་གཏུགས་པས།  ལུས་ལ་སྐྱེ་ཤི་ཡོད་ཀྱང་།  རིག་པའི་ཡེ་ཤེས་ལ་སྐྱེ་ཤི་མེད་དོ།  སྒོ་གསུམ་ཟད་སར་བསྐྱལ་བས་རྩལ་གསུམ་ལུས་ལ་རྫོགས།  ཞེས་པས།  ལུས་ངག་ཡིད་གསུམ་གྱི་ཕུགས་གནས་ལུགས་གཞི་ཐོག་ཏུ་གཏུགས་པས།  སྐུ་གསུང་ཐུགས་ཀྱི་རྩལ་གསུམ་རང་ཤར་དུ་འཆར་བའོ།  སྣང་གསུམ་ཟད་སར་བསྐྱལ་བས་དཀྱིལ་འཁོར་རྣམ་གསུམ་འཆར།  ཞེས་པས།  སྒྲ་འོད་ཟེར་གསུམ་གྱི་ཕུགས་གནས་ལུགས་གཞི་ཐོག་ཏུ་གཏུགས་པས།  འོད་ལ་སྣང་བ་སྐུའི་དཀྱིལ་འཁོར་འཆར།  སྒྲ་ལ་གྲག་པ་གསུང་གི་དཀྱིལ་འཁོར་འཆར།  ཟེར་ལ་མཁྱེན་པ་ཐུགས་ཀྱི་དཀྱིལ་འཁོར་འཆར་རོ།  དབྱིངས་ཉིད་རང་ལ་ཤར་བས་བོན་ཉིད་གནས་ན་བདེ།  ཅེས་པས།  ཀུན་གཞིའི་དབྱིངས་དང་སྣང་བའི་དབྱིངས་གཉིས་རང་སེམས་ལ་ཤར་བས།  [822]དབྱིངས་གཞན་ནས་བཙལ་མི་དགོས་ཏེ།  རང་གནས་སུ་བདེ་བའོ།  འོད་གཉིས་རང་ལ་ཤར་བས་ནུབ་མཐའ་མེད་པར་བདེ།  ཅེས་པས།  ཡེ་ཤེས་ཀྱི་འོད་དང་སྣང་བའི་འོད་གཉིས་རང་སེམས་ལ་ཤར་བས།  རང་སེམས་ཀྱི་འོད་ལ་དུས་གསུམ་དུ་ནུབ་པའི་དོགས་པ་མེད་པའོ།  གཡུང་དྲུང་སྐུ་ལ་ཤར་བས་མི་བདེ་དགྲ་དང་བྲལ།  ཅེས་པས།  མི་འགྱུར་བའི་གཡུང་དྲུང་རང་སེམས་ལ་ཤར་བས།  འགལ་རྐྱེན་གང་གིས་ཀྱང་བསྐྱད་དུ་མེད་པའོ།  སྤྱན་དྲུག་རང་ལ་ཤར་བས་གང་གིས་སྒྲིབ་ཏུ་མེད།  ཅེས་པས།  སྤྱན་དྲུག་རང་སེམས་ལ་ཤར་བས་ཕྱི་ནང་གི་མུན་པས་སྒྲིབ་ཏུ་དོགས་པ་མེད་པའོ།  སྐུ་གསུམ་རང་ལ་ཤར་བས་འབྲས་བུ་རེ་དོགས་མེད།  ཅེས་པས།  འབྲས་བུ་སྐུ་གསུམ་རང་སེམས་ལ་ཤར་བས་གཞན་ནས་ཐོབ་ཏུ་རེ་བ་དང་།  མ་ཐོབ་ཀྱིས་དོགས་པ་མེད་དོ།  སེམས་ཀྱི་གཏེར་སྒོ་ཕྱེད་པས་དགོས་དགུ་རང་ལ་རྫོགས།  ཞེས་པས།  རིག་པའི་མཛོད་སྒོ་ཕྱེས་བས་ཀུན་གཞིའི་མཛོད་ཕུགས་རྟོལ།  དགོས་དགུའི་ཡོན་ཏན་ཐམས་ཅད་རང་སེམས་ལ་འབྱུང་བའོ།  གསུམ་པ་མདོར་བསྡུ་དཀྱུས་གསལ།  གཟེར་བུ་ཉེར་གཅིག་པའི་འགྲེལ་པ་རྫོགས་སོ།།  གསུམ་པ་མདོར་བསྡུ་བ་ལ།  རྒྱུད་ལུང་མན་ངག་གི་ཡང་བཅུད།  [823]ལམ་རྣམས་ཀུན་གྱི་མཐར་ཐུག  །ཐེག་པ་ཀུན་གྱི་ཡང་རྩེ།  གྲུབ་ཐོབ་རྣམས་ཀྱི་སྙན་རྒྱུད།  སྐལ་ལྡན་རྣམས་ཀྱི་དངོས་གྲུབ།  ཉི་ཤུ་རྩ་གཅིག་གནད་ཀྱི་གཟེར་བུ་རྫོགས་སོ།  ཞེས་མདོར་བསྡུ་བའོ།  །ཞེས་ཡང་གསང་གནས་ལུགས་ཕུགས་གཅོད་དུ་བཤད་པ་གཟེར་བུ་ཉི་ཤུ་རྩ་གཅིག་པའི་འགྲེལ་པ་གྱེར་སྤུངས་སྣང་བཞེར་ལོད་པོས་མཛད་པ་རྫོགས་སོ།  །སརྦ་མངྒ་ལཾ།  བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢༣ 
[825] ལ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་འོད་གསལ་སེམས་ཀྱི་མེ་ལོང་བཞུགས་སོ༎[826]༄༅།  །ཨེ་མ་ཧོ།  ཀུན་ཏུ་བཟང་པོ་མཁའ་ལྟར་ཁྱབ་བདལ་མཉམ་ཉིད་ཕྱོགས་རིས་མེད་ལ་ཕྱག་འཚལ་ལོ༎  རྗེ་ཀུན་ཏུ་བཟང་པོས་སྣང་བཞེར་ལོད་པོ་ལ།  སྙན་རྒྱུད་ལེ་ཀ་དྲུག་ཅུ་གསུང་པའི་རྗེས་ལ།  རིག་པའི་རྩལ་དབང་དང་།  འོད་གསལ་ཀྱི་མེ་ལོང་འདི་གཉིས་གསུངས་པས།  སྙན་རྒྱུད་དྲུག་བཅུའི་བཅུད་བསྡུས་པ་ཞིག་ཡོད་གསུངས།  ཡེ་གནས་ཀྱི་ཀུན་བཟང་ལ།  གྲོལ་འཁྲུལ་གྱི་ཐ་སྙད་ཀྱིས་མ་གོས་པའོ།  ལྷུན་གྲུབ་ཀྱི་ཀུན་བཟང་དེ།  རང་སྣང་ཤེས་པས་རང་ས་ཟིན་པ་ཡིན།  ཁམས་གསུམ་སེམས་ཅན་གྱིས་རང་སྣང་མ་ཤེས་པས།  རི་བོ་ལ་མེ་ཤོར་བ་དང་འདྲ་གསུངས།  སྣང་[827]བཞེར་གྱིས་ཞུས་པས།  སངས་རྒྱས་དང་སེམས་ཅན་གྱི་རྒྱུ་གང་ནས་བྱུང་ཞུས་པས།  འདི་གསུངས་སངས་རྒྱས་དང་སེམས་ཅན་གྱི་རྒྱུ་དེ་སྟོང་པ་ལས་བྱུང་།  སྟོང་པའི་གདངས་ལས་རིག་པ་བྱུང་།  རིག་པའི་གདངས་ལས་འོད་ལྔ་བྱུང་།  དེ་ཡང་རྒྱུ་རྐྱེན་ཅི་ལས་བྱུང་ན།  ཁྱབ་པ་ནི་རླུང་གིས་སྟོང་པ་ལ་ཁྱབ།  དེ་ལ་གཡོ་བའི་རླུང་གིས་གཡོས།  གཡོ་བ་དེ་ལ་ལས་རླུང་གིས་བྱས་ནས།  རིག་པ་བྱུང་བ་ཡིན།  རིག་པ་བྱས་ཀྱང་འོད་གསལ།  འོད་གསལ་བྱས་ཀྱང་རིག་པ།  རིག་པ་བྱས་ཀྱང་སེམས།  སེམས་བྱས་ཀྱང་འགྱུ་བ།  འགྱུ་བ་བྱས་ཀྱང་ཀུན་གཞི་འདི་ཡིན།  འདི་ནི་[828]དཀར་པོ་ཡང་མིན།  སེར་པོ་མིན།  སྔོན་པོ་མིན།  དམར་པོ་མིན།  ལྗང་ཁུ་མིན།  ལེ་བརྒན་ལས་སོགས་གང་ཡང་མིན།  འདི་ནི་མེན་ཤེལ་འམ།  ཆུ་ཤེལ་ལྟ་བུ་ཞིག་ཡིན།  དེའི་རང་མདངས་དང་རང་འོད་ལས།  འོད་ཤར་བ་དེ་དང་གཉིས་ལ་ཁ་དོག་དབྱེ་བ་མེད་པ་ཡིན།  དེ་ཤར་མ་ཐོག་ལ་ངོ་ཤེས་ནས།  ཤེས་མ་ཐོག་ལ་གྲོལ།  གྲོལ་བ་དང་རང་ས་ཟིན་པ་མཉམ།  དེ་ལ་ཀུན་ཏུ་བཟང་པོ་བྱས་ཀྱང་ཉན།  སངས་རྒྱས་བྱས་ཀྱང་ཉན།  གཡོ་བའི་རླུང་དང་ལས་རླུང་གཉིས་གྲོགས་སུ་ཤར་བས།  རང་ས་ཟིན་པས་སངས་རྒྱས་ཀྱི་གྲོལ་གཞི་དེ་ལ་ཟེར་བ་ཡིན།  སེམས་ཅན་གྱི་འཁྲུལ་ལུགས་ལ།  [829]འོད་དེ་རང་འོད་དུ་མ་ཤེས་པའི་ངང་ལ་དྲན་པ་སྐྱེས།  དེ་ལ་གཅོད་པའི་རླུང་གིས་བཅད་ནས།  ཟེར་ཁྱུག་ཁྱུག་པ་ཅིག་བྱུང་།  དེ་ཅི་ཡིན་བསམ་པས་ཞེ་སྡང་སྐྱེས།  ཞེ་སྡང་དེའི་གདངས་ལ་འོད་དཀར་པོ་ཞིག་ཤར།  དེ་ལ་ཆགས་པ་སྐྱེས་པས།  ཆགས་པའི་གདངས་ལ་འོད་དམར་པོ་ཞིག་ཤར།  འོད་དེ་གཉིས་མ་རིག་པས།  མ་རིག་པ་དེའི་གདངས་ལ།  འོད་མཐིང་ཁ་ཞིག་ཤར།  དེ་གསུམ་མ་རིག་དུག་གསུམ་སྟེ།  དུག་གསུམ་ལ་ང་རྒྱལ་བས།  ང་རྒྱལ་གདངས་ལས་འོད་ལྗང་ཁུ་ཞིག་ཤར།  དེ་བཞིའི་རྐྱེན་གྱིས་ཐམས་ཅད་ལ་ཕྲག་དོག་པས།  ཕྲག་དོག་གདངས་ལ་འོད་སེར་པོ་ཞིག་[830]ཤར།  དེ་ལྔ་ཤར་བའི་རྟིང་ལ་བཅད་པའི་རླུང་དང་།  བཀྲུག་པའི་རླུང་གཉིས།  གཅིག་གིས་བཅད།  གཅིག་གིས་བཀྲུགས་པས།  དེ་གཉིས་ཀྱི་སྒྲ་ལས་འོད་ཆེན་པོ་ཞིག་གྲག  དེ་ལ་སྐྲག་པ་ཞིག་སྐྱེས་ནས།  དེ་རང་སྒྲ་རང་འོད་རང་ཟེར་དུ་མ་ཤེས་པས།  དགུ་ལྔ་ཇེ་ཆེ་ཇེ་རགས་ལ་སོང་ནས།  འོད་ལྔའི་སྙིགས་མ་ལས།  སྣང་ཡོར་དང་གཟུགས་སུ་གྲུབ།  འོད་སེར་པོ་ལས་ཤ་གྲུབ།  འོད་དམར་པོ་ལས་དྲོད་གྲུབ།  འོད་ལྗང་ཁུ་ལས་དབུགས་གྲུབ།  འོད་སྔོན་པོ་ལས་ཁྲག་གྲུབ།  འོད་དཀར་པོ་ལས་རུས་པ་གྲུབ།  འོད་དེ་ལྔ་ལ་གནས་ལྔ།  སྒོ་ལྔ།  ལམ་ལྔ།  ལོ་མ་ལྔ།  ཡན་ལག་ལྔ།  སྙིགས་མ་ལྔ།  དེ་ལ་གནས་ལྔ་ནི།  འོད་དཀར་པོའི་གནས་ནི་སྙིང་ཡིན།  འོད་ལྗང་ཁུའི་གནས་ནི་གློ་བ་ཡིན།  འོད་དམར་པོའི་གནས་ནི་མཆིན་པ་ཡིན།  འོད་སྔོན་པོའི་གནས་ནི་མཁལ་མ་ཡིན།  འོད་སེར་པོའི་གནས་ནི་མཚེར་པ་ཡིན།  སྒོ་ལྔ་ནི་འོད་དཀར་པོའི་སྒོ་མིག་ལ་དོད།  འོད་ལྗང་ཁུའི་སྒོ་སྣ་ལ་དོད།  འོད་དམར་པོའི་སྒོ་ལྕེ་ལ་དོད།  འོད་སྔོན་པོའི་སྒོ་རྣ་བ་ལ་དོད།  འོད་སེར་པོའི་སྒོ་མཆུ་ལ་དོད།  ད་ལམ་ལྔ་ནི་སྙིང་གི་རྩ་མིག་ལ་ཤར།  གློ་བའི་རྩ་སྣ་ལ་ཤར།  མཆིན་པའི་རྩ་ལྕེ་ལ་ཤར།  མཁལ་མའི་རྩ་རྣ་བ་ལ་ཤར།  [831]མཚེར་པའི་རྩ་མཆུ་ལ་ཤར།  ཡེ་ཤེས་ལྔའི་གནས་ལམ་སྒོ་ལྔ་སྒོ་གསུམ་སྟེ།  དུག་ལྔའི་གནས་ལམ་དེ་སྒོ་ལྔ་སྒོ་གསུམ་ཡིན།  ད་ལོ་མ་ལྔ་ནི།  འོད་དཀར་པོ་ཞེ་སྡང་གི་ལོ་མ་སྨིན་མ་ཡིན།  འོད་ལྗང་ཁུ་ང་རྒྱལ་གྱི་ལོ་མ་ཨོག་ཚོམས་ཡིན།  འོད་སེར་པོ་ཕྲག་དོག་གི་ལོ་མ་སྙིང་རྩིད་ཡིན།  འོད་སྔོན་པོ་གཏི་མུག་གི་ལོ་མ་སྐྲ་ཡིན།  འོད་དམར་པོ་འདོད་ཆགས་ཀྱི་ལོ་མ་གསང་སྤུ་ཡིན།  ཞེ་སྡང་འོད་དཀར་པོའི་ཡན་ལག་ལག་གཡས་པ་ཡིན།  ང་རྒྱལ་འོད་ལྗང་ཁུའི་ཡན་ལག་ལག་པ་གཡོན་པ་ཡིན།  ཕྲག་དོག་འོད་སེར་པོའི་ཡན་ལག་རྐང་པ་གཡས།  འདོད་ཆགས་འོད་དམར་པོའི་ཡན་ལག་རྐང་པ་གཡོན།  གཏི་མུག་འོད་སྔོན་པོའི་ཡན་ལག་མགོའོ་ཡིན།  ད་སྙིགས་མ་ལྔ་ནི།  འོད་དཀར་པོ་སྙིང་གི་སྙིགས་མ་དེ་ཕོ་བ་ཡིན།  འོད་ལྗང་ཁུ་གློ་བའི་སྙིགས་མ་དེ་ལོང་ཁ་ཡིན།  འོད་དམར་པོ་མཆིན་པའི་སྙིགས་མ་དེ་མཁྲིས་པ་ཡིན།  འོད་སེར་པོ་མཚེར་བའི་སྙིགས་མ་དེ་རྒྱུ་ལོང་ཡིན།  འོད་སྔོན་པོ་མཁལ་མའི་སྙིགས་མ་དེ་ཆུ་ལྒང་ཡིན།  འོད་དཀར་པོ་མིག་གིས་གཟུགས་མཐོང་།  འོད་ལྗང་ཁུ་སྣས་དྲི་ཚོར།  འོད་དམར་པོ་ལྕེས་རོ་མངར།  འོད་སྔོན་པོ་རྣ་བས་སྒྲ་ཐོས།  འོད་སེར་པོ་ལུས་ལ་རེག་བྱ་འཇམ་རྩུབ་ཚོར།  [832]འོད་ལྔ་ལས་དེ་ལྟར་གཟུགས་ཀྱི་ཕུང་པོར་གྲུབ།  དེ་ལྟར་འབྱུང་བའི་མཁར་བུ་ལ།  རིག་པའི་རྒྱལ་པོ་བཞུགས་པའི་འདྲིལ་ལམ་གང་ཡིན་ན།  ཁྱབ་པ་ལུས་པོ་སྤྱི་ལ་ཁྱབ།  བཞུགས་པ་ཙི་ཏའི་དབུས་ན་བཞུགས།  འགྲིམས་པ་རྩའི་ལམ་ལ་འགྲིམས།  འགྲིམས་ལམ་རྩ་ནི་རྒྱ་གྲོང་སྲང་དང་འདྲ།  དེ་ལ་རྩའི་གཙོ་བོ་གསུམ།  གཙོ་བོ་གསུམ་ལ་འཁོར་ལོ་དྲུག་གྱེས།  འཁོར་ལོ་དྲུག་ལ་དོན་སྣོད་དྲུག་གི་རྩ་གྱེས།  དེ་ལས་ཡན་ལག་གི་བློན་པོ་ལྔ་གྱེས།  དེ་རྣམས་ལ་རྩ་བྲན་སུམ་བརྒྱ་དྲུག་ཅུ་གྱེས།  རྩའི་གཙོ་བོ་གསུམ་ནི།  འོད་དཀར་པོ་ལ་གཡས་དཀར།  འོད་དམར་པོ་ལ་གཡོན་དམར།  འོད་སྔོན་པོ་ལ་དབུས་མཐིང་གྲུབ་པའོ།  འཁོར་ལོ་དྲུག་དག་པའི་དུས་སུ་གཤེན་དྲུག  མ་དག་པའི་དུས་སུ་རིགས་དྲུག  རྒྱལ་པོ་ལྔ།  བློན་པོ་ལྔ།  འབངས་ལྔ་འདི་རྣམས་འོད་ལྔ་ལས་གྲུབ།  དག་པའི་དུས་སུ་ལྷ་ལྔ་སྐུ་ལྔ་ཡེ་ཤེས་ལྔ།  མ་དག་པའི་དུས་སུ་དུག་ལྔ་བདུད་ལྔ་ཉོན་མོངས་པ་ལྔ།  རྩ་བྲན་གསུམ་བརྒྱ་དྲུག་ཅུ་ནི།  མཚོན་སྐུད་ལྔའི་དྲྭ་བ་འདྲ།  དྲྭ་བའི་རྒྱ་གྲམ་རེ་ལས་བ་སྤུ་རེ་རེ་སྐྱེས་ནས་ཡོད་པ་ཡིན།  དག་པའི་དུས་སུ་བདེར་གཤེགས་ཀྱི་རྣམ་སྤྲུལ་གསུམ་བརྒྱ་དྲུག་ཅུ།  མ་དག་པའི་དུས་སུ་ངན་སོང་གསུམ་གྱིས་རྣམ་སྤྲུལ་གསུམ་བརྒྱ་དྲུག་[833]ཅུ་ཡིན།  གཡས་དཀར་ཐིག་ལེ་དཀར་པོས་གང་བའི་ཚུལ།  གཡོན་དམར་ཐིག་ལེ་དམར་པོས་གང་བའི་ཚུལ།  དབུས་མཐིང་འོད་ཀྱི་རྣམ་པ་ཅན་དུ་ཡོད།  དོན་སྣོད་ལྔ་ལ་ཡན་ལག་ལྔ་འབངས་ལྔ།  འདི་རྣམས་རང་མདངས་ཁྲག་གིས་གང་པ་ཡིན།  རྩ་བྲན་ཐམས་ཅད་སྟོང་པར་གནས་པ་ཡོད།  ཁྲག་གིས་གང་པ་ཡང་ཡོད།  རང་རྒྱས་པ་ཡང་ཡོད།  ཆུ་སེར་གྱིས་གང་བ་ཡོད།  བག་ལ་ཞ་བ་བཞིན་ཡང་ཡོད།  རྩ་བྲན་ཀྱང་འོད་ལྔ་ལས་གྱེས།  དེ་ཡང་རང་གི་རིག་པའི་གདངས་ཡིན།  ཕྱི་སྣོད་ཀྱི་འཇིག་རྟེན་ཀྱང་རང་རིག་པའི་གདངས།  འོད་ལྔ་ལས་སྣང་ཡོར་གྲུབ་པ་ཡིན།  འདོ་སེར་པོ་ཤ་ལས་ས་གྲུབ།  འོད་དམར་པོ་དྲོད་ལས་མེ་གྲུབ།  འོད་སྔོན་པོ་ཁྲག་ལས་ཆུ་གྲུབ།  འོད་ལྗང་ཁུ་རླུང་ལས་དབུགས་གྲུབ།  འོད་དཀར་པོ་སེམས་ལས་ནམ་མཁའ་གྲུབ།  འོད་ལྔ་པོ་རེ་རེ་ལ་རྣམ་པར་ཤེས་པ་རེ་རེ་བརྟེན་ནས་ཡོད།  འོད་དཀར་པོ་ལས་རྫུས་སྐྱེས་གྲུབ།  འོད་ལྗང་ཁུ་ལས་སྒོང་སྐྱེས་གྲུབ།  འོད་སྔོན་པོ་ལས་རླན་སྐྱེས་གྲུབ།  འོད་དམར་པོ་ལས་དྲོད་སྐྱེས་གྲུབ།  འོད་སེར་པོ་ལས་མངལ་སྐྱེས་གྲུབ།  འོད་རེ་རེ་ལས་འབྱུང་བ་ལྔའི་འོད་ཟེར་ཡོད་པ་ཡིན།  རང་ལུས་ལ་ཡང་འདི་ལྔ་ཚང་བ་ཡིན།  འགྲོ་དྲུག་ཡང་རང་[834]སྣང་འོད་ལྔ་ལས་གྲུབ་པ་ཡིན།  འོད་དཀར་པོ་ཞེ་སྡང་ལ་དམྱལ་བ།  འོད་དམར་པོ་འདོད་ཆགས་ལ་ཡིད་བཏགས།  འོད་སྔོན་པོ་གཏི་མུག་ལ་བྱོལ་སོང་།  འོད་སེར་པོ་ཕྲག་དོག་ལ་མི།  འོད་ལྗང་ཁུ་ང་རྒྱལ་ལས་ལྷ་མ་ཡིན།  འོད་ལྔར་རང་མདངས་མ་ཤེས་ན།  དེ་ལྟར་ཕྱི་ནང་ཡུལ་གྱི་གཟུགས་སུ་གྲུབ་ཚད།  ནང་གདོས་བཅས་ཀྱི་ལུས་བླངས་ཚད།  ཚོགས་དྲུག་གི་སྒོ་ནས་ཤར་ཚད་ཐམས་ཅད།  རང་སྣང་འོད་ལྔ་ལས་བྱུང་བ་ཡིན།  འོད་ལྔ་རང་མདངས་ཡིན་པས།  དེ་མ་ཤེས་མ་རིག་མ་རྟོགས་པས་འཁོར་བ་བྱ་བ་ཡིན་ཅི་ལ་འཁོར་ན་དེ་རྣམས་རང་སྣང་ཡིན་པར་མ་ཤེས་རྟག་པར་འཛིན།  དེ་ལ་ཞེན་ཅིང་ཆགས་ནས།  རང་ས་མ་ཟིན་པའི་རྐྱེན་གྱིས་འཁོར་བ་ཡིན།  དེ་ལ་ཁམས་གསུམ་གྱི་སེམས་ཅན་ལ་ཡིད་བཞིན་གྱིས་ནོར་བུ་རིན་པ་ཆེ་ལྔ་ཡོད་པ།  འོད་ལྔ་ལ་ཟེར་པ་ཡིན།  དགོས་འདོད་ཐམས་ཅད་འབྱུང་བའི་ནོར་བུ་དེ།  སྣང་བཅས་ཀྱིས་གཟུགས་འབྲེང་བུའི་བདག་པོ་དེ་ཐོབ་པའི་དུས་སུ།  འཁོར་འདས་གང་བྱེད་དེར་སྒྲུབ་པའི་ཐབས་ཡོད་པ་ཡིན།  གཞན་སྣང་གི་གཟུགས་ཐོབ་ཀྱང་ལས་ཀྱི་དབང་མེད་པ་ཡིན།  ཡིད་བཞིན་གྱི་ནོར་བུ་རིན་པོ་ཆེ་ཐོབ་པའི་དུས་འདིར།  ཉམས་མྱོང་རྟོགས་པ་དང་ལྡན་པ།  བླ་མ་གོང་མའི་ལག་[835]ལེན་ལ་མཁས་པ་ཞིག་གིས།  སྙན་རྒྱུད་འདི།  ནོར་འདོད་དང་ཟོག་ཚོང་དུ་མ་བྱས་ལུང་ལྟར་བསྟན་ན།  ན་སོ་ལ་རྒན་གཞོན་མེད།  དབང་པོ་ལ་རྣོ་བརྟུལ་མེད།  བསོད་ནམས་ལ་ཆེ་ཆུང་མེད།  ལས་ལ་དགེ་སྡིག་མེད།  ཕོ་མོ་ལ་ཁྱད་པར་མེད།  གང་ཐོས་དེ་གོ་ཞིང་ཡིས་ཆེས་པ་ཞིག་འོང་བ་ཡིན།  རྫོགས་ཆེན་འདི་ཐང་གཅིག་ཐོབ་ནས་ཉམས་སུ་མ་ལོན་ཀྱང་།  ངན་སོང་གསུམ་ལ་མི་ལྟུང་པ་ངའི་བྱེད་གསུངས།  དེ་མ་ཡིན་པའི་བླ་མ་མིང་དུ་ཐོག་པ།  དོན་ལ་མི་ཉེ་ཁ་ལ་ཁྱེར་བ།  ནོར་དང་ཟས་ལ་ཞེན་པ།  ཉམས་མྱོང་མེད་ཅིང་ཁ་ལྟ་རླུང་ལ་བསྐྱོན་པའི་བླ་མ་ལ་ཞུས་ཀྱང་།  བྱིན་རླབས་མི་འཇུག་བར་ཆོད་རྒྱུ།  ངེས་ཤེས་མི་སྐྱེ་རྩེད་མོའི་ཚུལ།  ངན་སྨྲས་བྱས་བས་ངན་སོང་གསུམ་དུ་སྐྱེ་ཞིང་།  ཕྱི་མར་ཡང་བོན་སྒྲ་མི་ཐོས་པར་སྣང་གསུངས།  དེའི་དོན་ལ་བླ་མ་གལ་ཆེ།  བླ་མས་ཀྱང་ཕྱི་རྫས་ཀྱི་ངོ་སྤྲད་དོ།  ནང་སྣང་ཤར་གྱི་ངོ་སྤྲད་དོ།  གསང་བ་ཉམས་མྱོང་ཀྱི་ངོ་སྤྲོད་དང་གསུམ་ལ་བསྟན་པ་ཡིན།  དེ་ལྟར་ཤེས་པའི་བླ་མ་ཞིག་གིས།  གོང་ནས་བྱུང་བ་བཞིན།  མེན་ཤེལ་ཆུ་ཤེལ་སྤྲད་ལ།  ཕྱི་དཔེའི་ངོ་སྤྲད།  ནང་མུན་སྣང་སྟོང་པ་ལ་ངོ་སྤྲད།  འོད་གང་ཤར་བ་ལ་ངོ་སྤྲད།  གསང་བ་དྲན་སེམས་གཉིས་ངོ་[836]སྤྲད་ལ།  ཐམས་ཅད་སེམས་ལས་བྱུང་།  ཐམས་ཅད་སེམས་ལ་ཤར།  ཐམས་ཅད་སེམས་ཀྱིས་བྱས།  ཐམས་ཅད་སེམས་ཀྱིས་རྟོགས།  སེམས་ལས་མ་བྱུང་གཅིག་ཀྱང་མེད།  དུས་གསུམ་སངས་རྒྱས་མན་ཆད་དང་།  སྲན་བུ་བ་ཤི་ཁ་ཡན་ཆད་སེམས་ཀྱིས་བྱས་ལ།  རི་བོ་མཆོག་རབ་མན་ཆད་དང་།  རྡོ་རྗེ་གདན་ཡན་ཆད་གྱིས་སྣང་ཚད།  འགྲོ་དྲུག་སེམས་ཅན་ཐམས་ཅད་ཀྱི་སྦྱང་ཚད་ཅི་ཤར་ཀུན།  སེམས་མེན་པ་སུ་ལ་ཤར།  སུས་བྱས།  སུས་བཟོས།  སུ་ལ་བྱུང་།  འོ་སེམས་ལས་བྱུང་།  སེམས་ལ་ཤར།  སེམས་ཀྱིས་བྱས།  སེམས་ཀྱིས་བསྒྲུབ།  སེམས་ཀྱིས་བཟོས།  ཐམས་ཅད་རང་སེམས་ལ་བྱུང་བར་ངོ་སྤྲད།  ངོ་སྤྲད་པའི་དང་པོ་སེམས་ཀྱི་བྱུང་ཁུང་མན་ཆད་ད་ལྟ་ཡན་ཆོད་དུ།  ཉམས་མྱོང་ཐོག་ནས་ངོ་སྤྲད།  གསང་བ་དེ་གསུམ་གཉིས་མེད་དུ་བླང་ལ་ངོ་སྤྲད།  དེ་ཡང་ཕྱིའི་ངོ་སྤྲོད་རེ་དང་།  ནང་མུན་སྣང་ཤར་ཚུལ་རེ་འཕྲོད་དགོས།  དེ་གཉིས་འཕྲོད་ནས་ཉིན་མོ་མཚན་མོའི་རྣལ་འབྱོར་བྱེད་ན།  བླ་མ་ངོ་སྤྲོད་ལ་མཁས་པ་ཡིན།  དེའི་དུས་སུ་དག་མ་དག་ཐམས་ཅད་ངོ་སྤྲད།  དེ་ཡང་དག་པ་ལྷའི་གཟིགས་ཚུལ།  མ་དག་པ་རིགས་དྲུག་གིས་མཐོང་ཚུལ་ཐམས་ཅད་ཀྱང་འོད་ལྔ་ལས་གྱེས་པ་ཡིན།  འོད་ལྔ་[837]སེམས་ལ་བྱུང་པ་ཡིན།  འོད་ལྔ་ངོ་ཤེས་ན་རང་མདངས་རང་འོད་ཡིན།  དག་པའི་ལྷ་ལྔ་འོད་ལྔ་ལས་བྱུང་།  འོད་དཀར་པོ་ལས་ཀུན་སྣང་ཁྱབ་པ།  འོད་ལྗང་ཁུ་ལ་དགེ་ལྷ་གར་ཕྱུག  འོད་དམར་པོ་ལ་བྱེ་བྲག་དངོས་མེད།  འོད་སྔོན་པོ་ལ་དགའ་བ་དོན་གྲུབ།  འོད་སེར་པོ་ལ་གསལ་བ་རང་འབྱུང་བྱུང་བ་ཡིན།  མ་དག་པའི་དུས་སུ་བདུད་ལྔ་སྟེ།  སྒྱུ་མ་གཟུགས་བརྙན་གྱི་བདུད་འོད་དཀར་པོ།  ཕུང་པོ་ལུས་ལེན་གྱི་བདུད་འོད་ལྗང་ཁུ།  ཆགས་འཁོར་ཉོན་མོངས་ཀྱི་བདུད་འོད་དམར་པོ།  འཆི་བདག་ལས་བཙན་གྱི་བདུད་འོད་སེར་པོ།  མ་རིག་འཁྲུལ་པའི་བདུད་འོད་སྔོན་པོ་ལས་བྱུང་།  དེ་ལྟར་དག་མ་དག་སྣང་བ་ཅི་ཤར།  ཅི་སྣང་ཐམས་ཅད་འོད་ལྔ་ལས་བྱུང་།  འོད་ལྔ་ཀུན་གཞི་བྱང་ཆུབ་སེམས་ལ་བྱུང་ལ།  བྱང་ཆུབ་ཀྱིས་སེམས་ཁྱབ་བདལ་ཆེན་པོའི་ཀློང་ལས་བྱུང་།  དག་མ་དག་གི་སྣང་བ་ཡིན་པར་ཤེས་པས་མི་ཆོག  ལམ་པའི་རྣལ་འབྱོར་པ་རྣམས་ཀྱིས།  ཉིན་མཚན་གྱི་རྣལ་འབྱོར་ལ་གོམས་འདྲིས་ཐོབ་དགོས།  དེ་མ་ཐོབ་ན་རང་སྣང་ཡིན་ཟེར་བས་དགོས་པའི་དུས་སུ་སྔར་གྱིས་བག་ཆགས་ཤོག་དྲིལ་བཞིན་འགྲོ་བ་ཡིན།  འཁོར་འདས་ཀྱི་ལམ་ཐམས་ཅད་ལ་གོམས་དགོས་པ་ཡིན།  ཉམས་སུ་བླངས་བ་[838]འདི་ལྟར་རོ།  དང་པོའི་དུས་སུ་འོད་ལམ་ལམ་པ་དང་།  གསལ་ཁྱུག་ཁྱུག་པ་དང་།  དམར་ཙིག་ཙིག་པ་དང་།  རང་རང་འབྱུང་བ་ཤས་གང་ཆེ་ལམ་ལམ་འོང་།  དེ་ལུས་གནད་དུ་ཕེབས་པའི་རྟགས་ཡིན།  དེ་ལ་འོད་འཁོར་ལྔ།  འོད་འཁོར་ལྔ་ལ་པདྨ་འདབ་བཞི།  འཁོར་ལོ་རྩིབས་བཞི།  དེ་རྩ་གནས་སུ་ཕེབས་པའི་རྟགས་ཡིན།  དེ་རྣམས་ཀྱི་ནང་དུ་རིགས་རྟགས་ལྔ།  ཡིག་འབྲུ་ལྔ།  དེ་ཡང་ཆེ་བ་རི་རབ་ཙམ།  ཆུང་བ་ཉུང་འབྲུ་ཙམ་འོང་།  དེ་རྩ་བྲན་ཁ་བྱེ་བ་ཡིན།  དེ་ནས་ལྷ་ལྔ་སྐུ་ལྔ་ཡེ་ཤེས་ལྔ་དག་པའི་ཞིང་ཁམས་མཐོང་།  དེ་རྩ་ཆེན་ཁ་བྱེ་བའི་རྟགས་ཡིན།  དེ་ཡང་ཕྱི་ནང་འདྲེས་ནས།  དེའི་རྟགས་སུ་ཉིན་ནུབ་གཉིད་པའི་སྣང་བ་དང་འདྲེས་དགོས་པ་ཡིན།  དེའི་དུས་སུ་ཅིར་ཡང་སྤྲུལ་པའི་སྐུ་ཐོབ།  དེ་ལ་རྟགས་དང་ཚད་དགོས།  རླུང་ལས་སུ་རུང་ནས་ཨི་འགྲོ་མི་ཚོར་བར་ཕྱིན་པ་དང་།  མེ་ལས་སུ་རུང་ནས་འཁྱག་སྣང་མེད་པ་དང་།  ཆུ་ལས་སུ་རུང་ནས་ཆུས་མི་ཁྱེར་བ་དང་།  ས་ལས་སུ་རུང་ནས་ཞབས་རྗེས་བཞག་པ་དང་།  ནམ་མཁའ་ལས་སུ་རུང་ནས་གཞན་སྣང་མཁྱེན་པའོ།  རྟགས་ལྔ་ཀ་འོང་པ་ནི་དཀའ་བའོ།  རེ་རེ་ནི་ཐོན་དགོས།  དེས་ཀྱང་མི་ཆོག་ཞི་རྒྱས་དབང་དྲག་གི་ལྷ་ཚོགས་གསལ་བར་ཤར་[839]དགོས།  འོད་དཀར་པོ་ལ་ཞི་བའི་ལྷ་ཤར།  འོད་སེར་པོ་ལ་རྒྱས་པའི་ལྷ་ཤར།  འོད་དམར་པོ་ལ་དབང་གི་ལྷ་ཤར།  འོད་སྔོན་པོ་ལ་དྲག་པོའི་ལྷ་ཤར།  དེ་ཤེས་བྱའི་སྒྲིབ་པ་དག་ནས་རྩ་ཐམས་ཅད་ཀྱི་མདུད་པ་གྲོལ་བའི་རྟགས་ཡིན།  དེས་ཀྱང་མི་ཆོག་ཕྱི་ནང་གསང་གསུམ་གྱི་ལྷ་ཤར་དགོས།  འོད་དཀར་པོ་ལ་བོན་སྐུར་ཤར།  འོད་དམར་པོ་ལ་ལོངས་སྐུར་ཤར།  འོད་སྔོན་པོ་ལ་སྤྲུལ་སྐུར་ཤར།  དེ་རྩ་ཆེན་ཁ་བྱེ་བའི་རྟགས་ཡིན།  དེས་ཀྱང་མི་ཆོག་རླུང་སེམས་ཕྱེད་དགོས།  དེ་ཕྱེད་པའི་རྟགས་སུ་འབྱུང་བ་ལྔ་ལ་དབང་ཐོབ་དགོས།  རླུང་སེམས་ཕྱེད་པའི་མི་ཆོག་མེན་ཤེལ་གྱི་སྙིང་པོ་བཞིན་སྒྲིབ་གཡོགས་མེད་པར་ཤར་དེ་རྟོགས་ཚད་འཛོམས་དགོས།  རྟགས་ནི་རི་རབ་རྩེ་ནས་རྡོ་རྗེ་གདན་ཡན་མངོན་གསུམ་དུ་གསལ་དགོས།  སྐུའི་རྣམ་སྤྲུལ་མཁྱེན་པའི་ཡེ་ཤེས།  བརྩེ་བའི་ཐུགས་རྗེ་མཛད་པའི་ཕྲིན་ལས་རྣམས་རང་ཤར་དུ་ཤར་ནས།  ལོངས་སྤྱོད་རྫོགས་པའི་སྐུ་ཐོབ་པའི་རྫོགས་ཆེན་ཕལ་ཆེ་ཞིག་གིས།  འདི་ནས་མཐར་ཕྱིན་པ་ཡང་འདོད་པར་ཡོད།  ད་རུང་འོད་སྐུའི་རྣམ་པ་ཡིན་པས།  ལམ་དུ་ལུས་པ་ཡིན།  ཕྱིའི་ངོ་སྤྲོད་རྐྱང་པས་ཆོག་པ་ཡང་ཡོད།  དེ་ནི་རི་བོ་གསེར་དུ་སྒོམ་པ་དང་འདྲ།  ནང་གི་ངོ་སྤྲོད་གཅིག་[840]གིས་ཆོག་པར་འདོད་པ་ཡང་ཡོད།  དེ་ནི་དགྲ་ཟིན་ངོ་མ་ཤེས་པ་དང་འདྲ།  ཕྱི་ནང་གཉིས་ཀ་འཛོམས་ནས།  ཕྱི་ནང་སྣོད་བཅུད་འཛོམས་པ་འདྲའོ།  ངོ་ཤེས་ནས་ཉམས་སུ་མ་བླང་ན་གསེར་རྡོ་ལ་ཞུ་བཏུལ་མ་བྱས་པ་དང་འདྲའོ།  ཉམས་སུ་བླངས་ཟེར་ནས་རྟགས་དང་ཚད་མ་ཐོན་ན།  མཚོན་སོ་ལ་ངར་མེད་པ་དང་འདྲ།  དེ་ཕྱིར་ཉམས་སུ་ལེན་པ་གལ་ཆེའོ།  ཉམས་སུ་མ་བླང་ན་འོད་གསལ་ཤར་བ་ལས་མེད།  བོན་སྐུའི་ས་ཟིན་དགོས་པར་བྱེད་པ་ལ།  སྒོམ་པ་མེད་པའི་སྒོམ་པ།  ཉམས་མྱོང་མེད་པའི་ཉམས་མྱོང་ངང་ལས།  ཕྲིན་ལས་རྣམ་བཞིའི་སྒོ་ནས་འབད་རྩོལ་མེད་པའི་ཤུགས་འབྱུང་ལས།  འགྲོ་དོན་དཔག་མེད་ལྷུན་གྲུབ་བྱ།  ཕྲིན་ལས་རྣམ་བཞི་རྫོགས་པ་དང་།  སྐུའི་རྣམ་སྤྲུལ་མཁྱེན་པའི་ཡེ་ཤེས་བརྩེ་བའི་ཐུགས་རྗེ།  མཛད་པའི་ཕྲིན་ལས་ཡོན་ཏན་གྱིས་རྩལ་ཐམས་ཅད་རྫོགས་ཙམ་ན།  ཡེ་ཤེས་ཀྱིས་རླུང་ལྔ་དག  རླུང་ལྔ་དག་ཙམ་ན།  བུ་མ་ལ་ཐིམ།  མ་བུ་དབྱེར་མེད་གཅིག་རྫོགས་རེད་པ་ཡིན།  དེ་ལ་རྫོགས་ཆེན་བྱ་བ་ཡིན་གསུང་།  སྣང་བཞེར་གྱིས་ཞུས་པས།  ཀུན་ཁྱབ་ཆེན་པོ་ལགས།  ཆགས་འཇིག་ཅི་ལྟར་ལགས་ཞུས་པས།  དེ་ལ་འདི་གསུངས།  སྤྱིར་ཆགས་འཇིག་བར་དོའི་ནང་ན་གསལ་ཡང་།  སྣང་ཡོར་འབྱུང་[841]ལྔའི་ཕུང་པོ་ལ།  རླུང་མཁྲིས་བད་ཀན་འདི་གསུམ་ལས་བྱུང་པ་ཡིན།  ནད་གསུམ་ཡང་ཟས་ཀྱིས་རྒྱུ་ལས་བྱུང་།  ཟས་ངན་པ་ལས་རླུང་།  ཟས་དྲག་པ་ལས་བད་ཀན།  ཟས་མ་ཞུ་བ་ལ་མཁྲིས་པ།  དེ་ཡང་འོད་དམར་པོ་ཕོ་བའི་མེ་དྲོད་ཀྱིས་བཞུས།  འོད་སྔོན་པོས་བཏུལ་ནས་དངས་སྙིགས་གསུམ་དུ་ཕྱེས།  དངས་མ་ཞག་ཚིལ་ལ་ཐིམ།  དེ་ལུས་བཀྲག་མདངས་ཐོན།  བར་པ་ཁུ་བ་ཁྲག་ལ་ཐིམ།  དེས་ལུས་ཀྱི་ཤ་བསྐྱེད།  སྙིགས་མ་ལོང་ཁར་ཞུ།  དེ་ཡང་ཁུ་སྙིགས་དུ་ཕྱེས།  ཁུ་བ་མཁལ་རྩ་ལ་འགྲིམས་པ་ལ།  དྲི་ཆུ་སྙིགས་མ་རྒྱུ་མར་བརྒྱུད།  དྲི་ཆེན་བཞུ་བཏུལ་དེ་ལྟར་མ་རེད་བར་ནད་གསུམ་བྱུང་།  ནད་བཞི་ལ་ནད་རིགས་བཞི་བརྒྱ་རྩ་བཞི་གྱེས།  ཟས་དེའི་རྐྱེན།  རྟ་ལ་རླུང་མེད་པ་ལ་རླུང་།  ཁྲག་མེད་པར་ཁྲག  ཆུ་སེར་མེད་པར་ཆུ་སེར།  སྟོང་པ་གཞན་གྱིས་གང་བ།  སྟོང་པ་དེ་རྣམས་འབྱུང་བའི་གནད་ཀྱིས་ན་བ་ཡིན།  དེ་ཡང་ལས་ཀྱིས་ན་བ་དང་།  ལན་ཆགས་ཀྱིས་ན་བ་དང་།  རྐྱེན་གྱིས་ན་བ་དང་།  གློ་བུར་གྱིས་ན་བ་དང་།  དུས་ཆེན་པོའི་ན་བ་དང་ལྔའོ།  ལས་ཀྱིས་ན་བ་ནི་དུས་གསུམ་གྱིས་ལན་ཆགས་ཡིན་པས།  རྒྱུ་ཡིས་མི་བྱང་ན་དུས་ཆེན་མ་བྱུང་བར་དུ།  འདི་ཕྱི་གཉིས་ཀ་[842]ལ་སྦྱོང་དགོས་པ་ཡིན།  ལན་ཆགས་གིས་ན་བ་ནི།  ཚེ་སྔོན་གྱི་ལན་ཆགས་ཡིན་པས།  འདིར་མཆོད་སྦྱིན་བྱས་པས།  ལན་ཆགས་བཏང་ཏེ་ཁྱེར་ནས་ཕན་པ་ཡིན།  རྐྱེན་གྱིས་ན་བ་ནི།  ལམ་དུ་འགྲོ་འདོད་སྙད་བྱས་པ་དང་འདྲ་བས།  དམིགས་པ་བྱིན་རླབས་ཀྱིས་ཕན་པ་ཡིན།  གློ་བུར་གྱིས་ན་བ་ནི།  རྣམ་ཤེས་རྟེན་མེད་རྣམས་ལ།  སྔར་གྱི་བག་ཆགས་ཀྱིས་ཟས་ནོར་གསུམ་ཡི་སྲེད་པ་ཡོད་པས།  ཁས་ཉེན་ལ་བཙན་པོས་སྙད་མེད་པར་བཙན་བཙུགས་པ་དང་འདྲ་བས།  གཏོ་དགེས་ཕན་པ་ཡིན།  དུས་ཀྱིས་ན་བ་ནི།  གནམ་ལ་ཟླ་ཐིམ།  ས་ལ་ཞག་ཐིམ།  བར་ན་ཟ་མའི་ཁ་ཐིམ་པ་ཡིན་པས།  འབྱུང་བ་འཇིག་པའི་རྟགས་རྣམས་འོང་བ་ཡིན།  དེ་ཡང་མི་ན་བའི་སྔོན་ཟླ་བ་ལྔའི་གོང་ནས་རྟགས་ལྔ་འོང་པ་མི་རིག  འོད་འཁོར་ནུབ་པ།  གཡུ་འབྲུག་གིས་སྒྲ་ཆག་པ།  གནམ་གྱི་འཇུ་ཐག་ཆད་པ།  རི་རབ་ཀྱི་རླངས་པ་ཡལ་བ།  འབྱུང་བ་གོ་ལོག་པ།  འདི་ལྔ་བྱུང་ན་ཚེ་ཟད་པའི་རྟགས་ཡིན།  དེ་ནས་འབྱུང་བ་འཇིག་པ་ནི།  རླུང་འཇིག་པའི་རྟགས་ལ།  ཕྱིའི་རྟགས་ལུས་ཀྱིས་ཉལ་ས་མི་ནོན།  ཕར་སྒྱུར་ཚུར་སྒྱུར་བྱེད་དུ་བཅུག་པ།  ནང་རྟགས་སྣ་འོག་ནས་གཉེར་མ་འོང་།  མེ་འཇིག་པའི་རྟགས་ལ།  ཕྱི་རྟགས་སྐོམ་དད་ཆེ།  [843]བླུད་ན་མི་འཐུང་།  ནང་རྟགས་ལྕེ་ཐུང་ཐག་སྟེ་འགྲོ།  ཆུ་འཇིག་པའི་རྟགས་ལ།  དྲི་ཆུ་ཤུགས་ལ་འོང་ཞིང་མེ་ལ་འོང་།  ནང་རྟགས་སྣ་རྩེ་ལ་ཆུ་རྙིད་བཞིན་དུ་འགྲོ།  ས་འཇིག་པའི་རྟགས་ལ།  ཕྱི་རྟགས་སུ་ལུས་ལྗི་ལ་སྲོག་རྩེ་གཟེར།  ནང་རྟགས་མཆུ་ཐུང་ཞིང་སུམ་མི་ཤེས།  ནམ་མཁའ་འཇིག་པའི་རྟགས་ལ།  ཕྱིའི་རྟགས་གསལ་བ་ན་འགྲོ་འདོད་ཟེར་ཞིང་གཟེངས།  ནང་རྟགས་མིག་གི་བཀྲག་ཤོར།  འདི་རྣམས་འབྱུང་བ་འཇིག་པའི་རྟགས་ཡིན།  ད་འབྱུང་བ་སྡུད་པའི་རྟགས་ལ།  དོན་སྣོད་ལྔའི་རྩ་སྙིང་ནང་ལ་ཟུགས་པས།  རླུང་སྡུད་པའི་རྟགས་སུ།  ཕྱིའི་རྟགས་སྣའི་དྲི་མི་ཚོར།  ནང་རྟགས་འོད་ལྗང་ཁུ་ཁྱུག་ཁྱུག་པ་འོང་།  མེ་སྡུད་པའི་རྟགས་སུ།  ཕྱི་རྟགས་ལྕེའི་རོ་མི་མངར།  ནང་རྟགས་འོད་དམར་པོ་ཤར་ཤར་འོང་།  ཆུ་སྡུད་པའི་རྟགས་སུ།  ཕྱི་རྟགས་རྣ་བས་སྒྲ་མི་ཐོས།  ནང་རྟགས་འོད་སྔོན་པོ་ཐིབ་ཐིབ་འོང་།  ས་སྡུད་པའི་རྟགས་སུ།  ཕྱིའི་རྟགས་ལུས་ཀྱིས་དྲོད་མེད།  འོད་སེར་པོ་ཚུབ་ཚུབ་པ་འོང་།  སེམས་སྡུད་པའི་རྟགས་སུ།  ཕྱིའི་རྟགས་ཨ་འབྲས་བཟློག  ནང་འོད་དཀར་པོ་ནང་ནས་ཚུབ་ཚུབ་པ་འོང་།  འབྱུང་བ་འཇིགས་པའི་དུས་སུ།  དོན་སྣོད་ཀྱི་ཁྲག་སྙིང་གི་རྩ་སྒོ་ནས་ཕྱིན་པ་ཡིན།  [844]དེ་ནས་འོད་ལྔའི་ཟེར་ཚུབ་ལོང་འདྲེས་ནས།  སྟོང་གསུམ་གང་འདུག་བསམ་པའི་འཇིགས་པ་ཡོང་།  དེ་ནས་ཁྲག་ལྔ་སྙིང་ནང་ན་ཕྱིན་པ་ཡིན།  དེའི་དུས་སུ་སོ་སོར་འགྲོ་བ་ལ།  རྫོགས་ཆེན་ལྟར་ཡིན་ན།  ནམ་མཁའ་མཐོང་ལ་བྱུང་ཟེར་ཏེ།  ལུས་སྣང་ཡུལ་སེམས་ལ་གྲུབ་པ་ཡིན་པས།  སེམས་འགྱུ་བྱེད་རླུང་ལས་གྲུབ་པ་ཡིན།  བྲལ་བའི་སྐབས་དེར།  བྱིས་པ་བརྡབས་ཕོག་པ་དང་འདྲ།  འཁོར་འདས་གཉིས་ཀྱི་སྐབས་འདིར་ཡིན།  ཉམས་ཡོད་མེད་ཡང་འདིར་གསལ།  དགེ་སྡིག་བླ་མའི་ཐུགས་རྗེ་ཆེ་ཆུང་ཡང་འདིར་འབྱེད་པ་ཡིན་ནོ།  དེ་ཡང་སྒོམ་ཆེན་པ་རབ་ཅིག་གིས།  ཤི་བ་མི་ཤེས་པས།  ཉི་ཟླ་ཁ་སྦྱོར་དང་འདྲའོ།  རབ་ཅིག་ལ་འཇིག་པའི་དུས་སུ་སྣང་སེམས་འདྲེས་ནས་ཡོད།  སྡུད་པའི་དུས་སུ་ཤར་ཚད་གྲོགས་སུ་འཆར།  དེ་ལ་བེམ་རིག་བྲལ་སྣང་མི་འོང་།  འདི་དང་མི་འདྲ་སེམས་རང་དབང་རང་ལ་ཆེ་བ་ཡིན།  སྒོམ་ཆེན་པ་འབྲིང་ཞིག་དེ།  འབྱུང་བ་འཇིག་པའི་དུས་སུ་དྲན་ནི་དགོས་བསྲེ་ནི་མི་དགོས།  སྡུད་པའི་དུས་སུ་འབུར་འཇོམས་དུ་ཤར།  བྲལ་བའི་དུས་སུ་ཕ་རོལ་སྣང་བ་འཆར་མི་སྲིད་སྟེ།  མ་པང་བུ་རྒྱུག་གི་ཚུལ་དུ་འོང་།  སྒོམ་ཆེན་པ་ཐ་མ་ཞིག་དེ་འཇིག་པའི་དུས་སུ།  གོང་གི་དེ་རྣམས་ངའི་བེམ་པོ་འཇིག་[845]པ་རེད་བསམ་ནས།  དེའི་དུས་སུ་གྲོལ་བ་ཐོབ།  སྡུད་པའི་དུས་སུ་སྣང་བ་ཡིན་བསམ་པ་ནི་དྲན་དགོས།  དྲན་མ་ཐོག་ལ་གྲོལ་ནས་བར་དོའི་སྣང་བ་མི་འཆར།  བེམ་རིག་བྲལ་དུས་སུ་སེ་གོལ་བརྡབས་ཙམ་ཞིག་འོང་།  ཐ་མལ་གྱི་ཐ་མལ་ནི།  འབྱུང་བ་འཇིགས་པའི་དུས་སུ།  དྲན་པས་སླེབ་ཀྱང་གྲོལ་མི་ཐུབ་པ་ཡིན་ནོ།  སྡུད་པའི་དུས་སུ་གསལ་འདེབས་པ་ཞིག་ཡོད་ན།  སྣང་བ་ཡིན་བསམ་ནས་ལན་གཅིག་གྲོལ་ཀྱང་།  སྒྲའི་བརྡབ་དུས་བརྗེད་ནས་འགྲོ།  དེ་སངས་པ་དང་ཕ་རོལ་གྱི་འཇིགས་སྣང་ཀུན་ཤར།  སྐྲག་འཇིགས་དེ་ལ་བརྟེན་ནས་གྲོལ་ལྷ་སྒོམ་པ་སྔགས་བཟློ་བ་ཞིག  དེས་རང་ངོ་མི་ཤེས་ནས།  གྲོལ་བར་མི་འོང་།  ཉོན་མོངས་པའི་སྒྲིབ་པ་དག་པས།  སྔར་གྱི་ལས་འཕྲོ་ཡང་བོན་ལ་སྤྱོད་པའོ།  འདུལ་བ་འཛིན་པ་རྣམས་ལུང་ལྟར་སྤྱད་ན།  ངན་སོང་གསུམ་དུ་མི་འགྲོ།  དགེ་བ་སྤྱད་པ་དང་བླ་མའི་ཐུགས་རྗེས་མལ་ནས་མི་ལུས་ཐོབ་པ་ཡང་ཡོད།  རབ་འདི་གསུམ་ལ་འབྱུང་བ་སྡུད་པ་འཇིག་པ།  ཕ་རོལ་སྣང་བ་འཆར་མི་སྲིད་དོ།  རང་ངོ་མ་ཤེས་བར་དུ་ཅི་ལྟར་བསྒྲུབས་ཀྱང་རང་ས་མི་ཟིན།  དེ་འདྲ་མ་ཡིན་པའི་རིགས་ཤིག་ཐ་མ་དེ།  འབྱུང་བ་འཇིགས་པའི་དུས་སུ།  བརྒྱལ་བར་སོང་ཚེ་བར་དོ་ཡིན་[846]པས།  སྒྲ་འོད་ཟེར་གསུམ་གང་པ་ཙམ་འོང་ཅིང་།  སོད་རྒྱོབ་ས་འདར་བ་འདྲ་བས་སྒྲ་གྲག  འཇིགས་པའི་གཟུགས་ནི་བར་སྣང་ལ་བུ་ཡུག་འཚུབས་པ་བཞིན་མཐོང་ནས།  ནམ་ཡང་འགྲོ་ས་གཅིག་ལས་མེད་གསུངས།  ཡར་གྱི་ཟང་ཐལ་ཅི་ལྟར་ལགས་ཞུས་པས།  སྐས་ཐེམ་བཞིན་དུ་རིམ་པས་བགྲོད་ནས།  ཐེག་དགུ་ཟད་པའི་སར་ཕྱིན་ཙ།  སྔར་གྱི་རང་ས་ཟིན་པས་གསེར་ལ་གསེར་རྩི་བཀོན་པ་དང་འདྲ་གསུང་།  མར་གྱིས་ཟང་ཐལ་གང་ལགས་ཞུས་པས།  ལྕགས་ས་ཞབས་སུ་བཅུག་པ་དང་འདྲ།  སྡིག་པ་གཅིག་སོགས་གཉིས་སོགས་དང་ཉལ་གྱིས་གང་བ་ལྟར་རོ།  སོལ་བ་ལ་དུང་མི་འབྱུང་པ་ཡིན།  དམྱལ་ཁམས་བཅོ་བརྒྱད་བརྒྱུད་མི་དགོས་པར།  མུན་པ་ལ་མཐའ་འཕང་པ་བཞིན་ནོ།  དུས་གསུམ་བདེར་གཤེགས་ཀྱིས་མི་གཟིགས་པའོ་གསུངས།  སྣང་ཟེར་སྣང་བ་སེམས་ལ་རྫོགས།  སེམས་འོད་གསལ་ལ་རྫོགས།  འོད་གསལ་བོན་སྐུ་ལ་རྫོགས།  བོན་སྐུ་ཀ་དག་ཆེན་པོ་ལ་རྫོགས།  རྫོགས་ཆེན་ཟེར་ན་དེ་ལྟར་ཡིན་གསུངས་ནས་ཐུགས་ཁར་ཐིམ་ནས་ཐལ།  བོན་འདི་ཀུན་ཏུ་བཟང་པོའི་ཐུགས་བཅུད།  རིག་འཛིན་རྣམས་ཀྱིས་སྙན་རྒྱུད།  གྲུབ་ཐོབ་རྣམས་ཀྱིས་ཉམས་མྱོང་།  མཁའ་འགྲོ་རྣམས་ཀྱི་སྙིང་ཁྲག  འགྲོ་དྲུག་[847]རྣམས་ཀྱི་བདུད་རྩི་ཡིན་པས།  སྙན་ནས་སྙན་དུ་བརྒྱུད་པ་མ་གཏོགས་པ།  ཡི་གེ་རིས་སུ་གདབ་མི་བྱ།  འདིའི་བཀའ་སྲུང་ཡུམ་སྲས་ལྔ།  རྒྱལ་པོ་དང་སྨན་གྱི་གྱིས།  རྒྱ་རྒྱ་རྒྱ་རྒྱ།  ས་མ་ཡ།  མ་ཙུག་སྨར་རོ།  ཨེ་མ་ཧོ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢༠
[849] ཤ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་རྟགས་ཚད་གསལ་སྒྲོན་བཞུགས་སོ༎[850]༄༅།  །བླ་མ་དམ་པ་རྣམས་ལ་ཕྱག་འཚལ་ལོ།  ཉམས་སུ་ལེན་པའི་སྐལ་ལྡན་རྣམས་ཀྱིས་འདི་ལྟར་རིགས་པར་བྱའོ།  འཁྲུལ་པ་རང་གིས་རང་གཟིངས་པར་འགྱུར་བའི་རྟགས་དང་།  གནད་ཐོག་ཏུ་མ་ཕེབས་པས་ངེས་པ་མེད་པའི་རྟགས་དང་།  རིག་པ་མངོན་སུམ་དུ་མ་ཟིན་པས་བདུད་ཀྱི་བར་ཆོད་ཀྱི་རྟགས་དང་།  མངོན་སུམ་རང་ཐོག་ཏུ་ཕེབས་པས།  མི་འགྱུར་བའི་རྟགས་དང་བཞིའོ།  འགྱུར་བའི་རྟགས་ནི།  ཉམས་སུ་མ་བླངས་པའི་སྐྱེས་བུ་རྣམས་དང་།  བྱ་དང་རི་དྭགས་དུད་འགྲོ་རྣམས་ལའང་འབྱུང་བ་ཡོད་དེ།  རྒྱུའི་རྟགས་ཞེས་བྱ་སྟེ་དོན་མི་འབྱུང་ངོ་།  ངེས་པ་མེད་པའི་རྟགས་[851]ནི།  ངེས་མེད་རྣམས་ཏེ།  དེ་ནི་ལམ་གྱི་རྟགས་ཏེ་འགྱུར་མི་འགྱུར་ཆ་མེད་པ་ཡིན་ནོ།  བར་ཆོད་ཀྱི་རྟགས་ནི།  ལུས་སྣ་ཚོགས་སུ་སྤྲུལ་ནུས་པ་ལས་སོགས་དང་།  ལུས་ལ་འོད་ཡོད་པ་དང་།  སྒྲ་དང་གཞན་ལ་ནུས་པ་འཇུག་པ་ལས་སོགས་པ།  འཇིག་རྟེན་པའི་ཡིད་དང་མཐུན་པ་རྣམས་ཡིན་ནོ།  དེ་ལྟར་རྟགས་གསུམ་པོ་དེ་གང་བྱུང་ཡང་།  གནད་འདི་ལྟར་བྱའོ།  འགྱུར་བའི་རྟགས་བྱུང་ན།  སྐབས་སུ་ཆུའི་ནང་དུ་བསྡད་ཅིང་འཇིང་པ་གཡས་གཡོན་གཉིས།  ཤིང་གི་བྱང་བུ་སོར་བཅུ་དྲུག་པའི་ནང་དུ་བཏེམས་ཏེ།  ལུས་ལ་ཙན་དན་གྱི་མར་རྟག་ཏུ་བྱུག་ཅིང་།  ཕྱི་ནང་ཐམས་[852]ཅད་དངོས་པོ་རགས་པར་བསྒོམ་མོ།  ངེས་པ་མེད་པར་འབྱུང་བ་རྣམས་ནི།  ལུས་ལ་བསིལ་བའི་གོས་གོན་ཞིང་།  ཁ་ཟས་ཀྱང་བསིལ་བར་བཟའ།  ངག་ཏུ་ཨའི་རྣམ་པ་བཟླ་ཞིང་།  སེམས་ཀྱིས་ནམ་མཁའ་ལ་སངས་རྒྱས་ཀྱི་སྐུ་མང་པོར་བསྒོམས་པས།  ཕལ་ཆེར་ངེས་པ་ཅན་གྱི་རྟགས་སུ་འགྲོ་བ་ཡིན།  བར་ཆད་ཀྱི་རྟགས་ནི་བདུད་ཀྱིས་བྱིན་གྱིས་བརླབས་པ་ཡིན་པས།  གུ་གུལ་ནག་པོ་དང་།  ནམ་མཁའི་ཆུས་ལུས་མགོ་མཇུག་ཁྱབ་པར་བྱུག་ཅིང་།  ཡན་ལག་ལྔ་ལ་ལྡེར་སོ་རྙིང་པའི་ས་འདམ་བྱུགས་པས།  དེ་ཡིས་ལུས་ཁྲ་བོར་འོང་པ་ཡིན་ཏེ།  དེ་ལྟར་བྱུང་ན་བདེ་བར་གཤེགས་པའི་སྐུ་[853]གཟུགས་ཀྱི་ཁྲུས་ཆབ་ཀྱིས་བཀྲུའོ།  ངག་ཏུ་ཕཊ་ཀྱི་རྣམ་པ་བཟླ་ཞིང་།  སེམས་ཀྱིས་ཕྱི་ནང་ཐམས་ཅད་སྟོང་པ་ཉིད་དུ་སྒོམ་མོ།  གལ་ཏེ་གོང་གི་རྟགས་མེད་ན།  ཡང་དག་པའི་རྟགས་ཡིན་ནོ།  འོད་ནི་དཀར་པོ་ལྷེག་ལྷེག་པའམ།  དམར་པོ་བྲེང་བྲེང་པའམ།  སེར་ལམ་ལམ་པ་རྣམས།  བར་ཆོད་ཀྱི་རྟགས་ཡིན་ནོ།  ཡང་དག་པའི་རྟགས་ནི།  ཁ་དོག་ལྔ་རང་གསལ་དུ་ཡོད་པ་ཡིན་ནོ།  དེ་ལ་ལུས་ནི་གླང་པོ་ཆེ་ལྟར་བྱ།  ངག་ཏུ་ཧཱུྃ་གི་རྣམ་པ་བཟླས།  སེམས་ནི་ནམ་མཁའི་དཀྱིལ་དུ་གཏད་ཅིང་སྒོམ་མོ།  སྒྲ་ནི་སྟེང་གི་ཕྱོགས་སུ་ཤག་ཅེས་པའི་སྒྲ་བྱུང་ན་ཡང་དག་པའི་སྒྲ་[854]ཡིན་གྱིས།  ལྷག་མ་གང་ཡང་བར་ཆད་ཀྱི་རྟགས་ཡིན་པས།  དེ་ལ་ལུས་སྐྱེས་བུའི་བརྐྱང་ཐབས་བྱ།  ངག་ཏུ་ཨེའི་རྣམ་པ་བཟླས།  སེམས་ཀྱིས་ལྷ་སྐུ་དཔག་ཏུ་མེད་པ་བསྒོམ་མོ།  ཡང་རྟེན་འབྲེལ་ཟབ་མོ་དང་གསང་སྔགས་ལ་མ་བརྟེན་པར་བྱིན་བརླབས་འབྱུང་བ་ཡང་ཡོད་དེ།  དེ་ལ་ལྟ་སྒོམ་དང་རྒྱུད་ལུང་གི་ཚིག་རྣམས་རང་བརྡོལ་དུ་འབྱུང་བ་ཡིན།  དེ་ལ་ལུས་སྟག་མོ་མཆོངས་པ་ལྟར་བྱ།  ངག་ཏུ་ཨིའི་རྣམ་པ་བཟླས།  སེམས་ནི་སྙིང་གི་དཀྱིལ་དུ་སྦས་ཏེ་སྒོམ་པར་བྱའོ།  ཡང་ན་འབྱུང་བ་བཞིའི་སྒྲ་དོན་ལ་མ་བསླབས་པར།  མི་མ་ཡིན་གྱི་གཟུགས་སྣ་ཚོགས་མཐོང་ཞིང་།  དེའི་བརྡའ་སྐད་གོ་བ་འབྱུང་སྟེ།  དེ་དག་ལ་ལུས་ནི་འདབ་ཆགས་ལྡིང་བ་ལྟར་བྱ།  ངག་ཏུ་ཨུའི་རྣམ་པ་བཟླས།  སེམས་ཀྱིས་ཕྱི་ནང་ཐམས་ཅད་སྟོང་པ་ཉིད་དུ་སྒོམ་པར་བྱའོ།  ཡང་མཁའ་འགྲོ་ལས་སོགས་ཆ་བྱད་ཀྱིས་ལུང་སྟོན་པ་དང་།  བོན་གསུངས་པ་དང་།  སྐབས་སུ་འོང་ཞིང་སྐབས་སུ་མི་སྣང་ཞིང་།  གཟུགས་དེ་གཅིག་ཆར་དུ་སྣང་ཞིང་རྟག་ཏུ་སྤྱོད་ཡུལ་དུ་སྣང་བ་ལ་ནི།  ལུས་ཁྲོ་བོའི་འགྱིང་སྟབས་སུ་བྱ་ཞིང་།  ངག་ཏུ་ཧྲིའི་ཡི་གེ་བཟླས།  སེམས་ཀྱི་ལྷའི་སྤྲོ་བསྡུ་བྱ་ཞིང་།  དེ་ཉིད་སྒོམ་པར་བྱའོ།  དེ་ལྟ་བུ་ལ་མན་ངག་དེ་ལྟར་མ་[855]བྱས་ན།  བདུད་ཀྱིས་བསླུ་ཞིང་ཁྱད་པར་དུ་ཡི་དྭགས་ཀྱི་སྐྱེ་གནས་སུ་འགྱུར་རོ།  དེ་རྣམས་ཐེག་པ་ཐུན་མོང་པ་རྣམས་ལ་འོང་ཞིང་།  སྙན་རྒྱུད་ཟབ་མོའི་དོན་སྒོམ་པ་རྣམས་ལ་ནི་འོང་བར་མི་འགྱུར་རོ།  མི་འགྱུར་བའི་རྟགས་ལ་གསུམ་སྟེ།  གཞན་གྱིས་མཐོང་བ་དང་།  རང་གིས་མཐོང་བ་དང་།  རང་གཞན་གཉིས་ཀས་མཐོང་བའོ།  གཞན་གྱིས་མཐོང་བ་ནི།  མངོན་སུམ་གྱིས་གནད་གཟིར་བ་ཙམ་གྱིས་འབྱུང་སྟེ།  ལུས་སྣུམ་ཞིང་སྐྲ་དཀར་དང་གཉེར་མ་མེད་པ་དང་།  སྐྲ་དང་སེན་མོ་སྐྱེ་བ་མེད་ཅིང་།  ལུས་ལ་སྲོག་ཆགས་ཤིག་མི་སྐྱེ་བ་དང་།  རབ་ཏུ་མགྱོགས་ཤིང་ལུས་ལ་སངས་རྒྱས་ཀྱི་ཕྱག་མཚན་གྱི་རྟགས་ཡོད་པ་དང་།  ནམ་མཁའ་ལ་འཕུར་ཞིང་ཆུ་ལ་བྱིང་བ་མེད་པ་དང་།  རི་བྲག་རྣམས་ལ་ཟང་ཐལ་དུ་འབྱུང་ཞིང་།  འབྱུང་བས་མི་ཚུགས་པ་རྣམས་སོ།  རང་གིས་མཐོང་བ་ནི།  ལུས་ཤིང་བལ་གྱི་འདབ་བས་ཡང་བ་དང་།  དེ་ནས་ཞག་ལྔ་ནི།  དབུགས་རྒྱུ་བ་མི་ཚོར་བ་དང་།  དེ་ནས་ཞག་བཅུ་གཅིག་ན།  དངོས་པོ་གང་ལ་བལྟས་པ་ཐམས་ཅད་འཇུ་བར་ནུས་པ་དང་།  དེ་ནས་ཉི་ཤུ་རྩ་གཅིག་ན།  རང་གི་ལུས་ཟང་ཐལ་དུ་མཐོང་བར་འགྱུར་རོ།  རང་གཞན་གཉིས་ཀས་མཐོང་བ་ནི།  ཡིད་ལ་ཅི་[856]ལྟར་འགྱུས་པའི་རྟེན་འབྲེལ་གྱིས།  ཕ་རོལ་གྱི་ནད་ལ་ཕན་ནུས་པ་དང་།  ལུས་ལ་ཤ་མཚན་ངོ་མཚར་ཅན་འབྱུང་བ་དང་།  ཆུ་ལ་བྱིང་པ་མེད་པ་རྣམས་ཡིན།  ཕྱི་རྟགས་འདི་རྣམས་ནི་བཤད་པ་མང་ཡང་།  ཕལ་ཆེར་ངེས་པ་མེད་པ་ཡིན་ནོ།  གཞན་གྱིས་མཐོང་པའི་ངག་གི་རྟགས་ནི།  ཚིག་ཅི་སྨྲས་ཐམས་ཅད་གཞན་ལ་ཕན་པ་དང་།  འཁྲུལ་པའི་ཚིག་མི་འབྱུང་བ་དང་།  དེ་ནས་ཡུན་འགའ་ན་ལྐུགས་པ་ལྟ་བུར་འགྱུར་བ་དང་།  དེ་ནས་ཡུན་འགའ་ན་ལྟ་སྒོམ་དང་རྒྱུད་ལུང་གི་ཚིག་རྣམས་རང་བརྡོལ་དུ་འབྱུང་ངོ་།  རང་གིས་ཚོར་པ་ནི།  གདམས་རྒྱུད་སྣ་ཚོགས་ཤེས་པ་དང་།  དེ་ནས་ཞག་དགུ་ནས།  སྒྲ་མི་མཐུན་པ་སྣ་ཚོགས་སྒྲོག་ཤེས་པ་དང་།  དེ་ནས་ཟླ་བ་ཕྱེད་ནས།  གྲུབ་མཐའི་ཚིག་སྣ་ཚོགས་ཤེས་པ་དང་།  དེ་ནས་ཞག་བཅུ་གཅིག་ནས་ལྟ་སྒོམ་གྱི་ཚིག་རྣམས་ཤེས་པ་དང་།  དེ་ནས་ཉི་ཤུ་རྩ་གཅིག་ན།  ལྷ་ལས་སོགས་པའི་རིགས་དྲུག་གི་སྐད་ཤེས་པ་དང་།  དེ་ནས་ཟླ་བ་ཕྱེད་ན།  བེམ་པོའི་སྐད་རྣམས་ཤེས་པ་དང་།  དེ་ནས་ཞག་བདུན་ན།  སངས་རྒྱས་དང་སེམས་དཔའི་གསུང་རྣམས་རིམ་པར་ཤེས་པ་ནི།  ངག་གི་གྲུབ་རྟགས་སོ།  རང་གཞན་གཉིས་ཀས་མཐོང་བའི་སེམས་ཀྱི་རྟགས་ནི།  ཆུ་ལ་བྱིང་བ་མེད་པ་དང་།  ནམ་[857]མཁའ་ལ་བྱ་བཞིན་འཕུར་བ་ནི།  སེམས་རྟགས་ལུས་ལ་ཤར་བ་ཡིན་ནོ།  རང་གིས་ཚོར་པ་ནི།  སྙིང་རྗེ་ཆེན་པོ་རྒྱུན་དུ་སྐྱེ་བ་དང་།  དེ་ནས་ཟླ་བ་གཅིག་ནས།  གང་དུ་བསམ་པའི་ཡུལ་དུ་ཕྱིན་པ་དང་།  དེ་ནས་ཟླ་བ་དྲུག་ནས་མངོན་ཤེས་དྲུག་འཆར་བ་ནི།  སེམས་རྟགས་ལུས་ལ་ཤར་བ་ཡིན་ནོ།  དེ་ནི་ཕྱི་རྟགས་ཡིན་ཏེ་རྒྱུན་དུ་གནས་པ་མ་ཡིན།  གཅིག་ནུབ་ཅིང་གཅིག་འཆར་བ་ཡིན་ནོ།  གཞན་ཡང་གོས་དང་ཟས་མི་དགོས་པ་དང་།  མཉམ་བཞག་ལ་ཞག་དང་ཟླ་བའི་བར་དུ་གནས་པ་དང་།  རླུང་གར་འདོད་སར་འདྲོངས་པ་དང་།  དེ་རྣམས་ནི་དོན་གྱི་ཐ་མ་ཡིན་ཏེ།  སངས་རྒྱས་པ་ལ་རྡུལ་ཙམ་ཡང་ཕན་པ་མེད་དོ།  ༈  །ཡང་དག་པའི་རྟགས་མཆོག་ཏུ་གྱུར་པ་ནི།  ཉམས་སུ་བླངས་པའི་དངོས་གཞི་ཡི།  རྟགས་རང་གིས་མཐོང་ཞིང་གཞན་གྱིས་མི་མཐོང་བ་ནི།  འདི་དག་སྟེ།  དེ་ཡང་ལུས་ཀྱི་གནད་མ་གཟིར་ན།  སྐུ་གསུམ་གྱི་སྣང་བ་ལམ་དུ་མི་འཆར་བས།  ལུས་ཀྱི་གནད་རབ་ཏུ་གཅེས།  དེ་ཡང་མིག་གི་གཟིགས་སྟངས་མ་གཟིར་ན།  སྣང་བ་གོང་དུ་མི་འཕེལ་བས།  མིག་གི་ལྟ་སྟངས་གལ་ཆེའོ།  དེ་ལྟར་བྱས་པའི་སྐྱེས་བུ་ལ།  འདི་དག་རྣམས་ལམ་དུ་སྣང་བ་ཡིན་ཏེ།  ཉམས་སུ་བླངས་པའི་དངོས་[858]གཞི་ལ་ཞུགས་ནས།  དབང་པོ་རབ་ཟླ་བ་ཕྱེད།  འབྲིང་ཟླ་བ་གསུམ།  ཐ་མ་ཟླ་བ་བཅུ་ན།  ཐིག་ལེ་སྟོང་པའི་སྒྲོན་མ་ཉིད།  སྐྱེས་བུའི་མཐེབ་མཛུབ་ཀྱིས་རྩོལ་བས་མ་བྱས་པར་རང་སྣང་བ་ཡིན་ནོ།  དེ་ཡང་རེས་སྣང་རེས་མི་སྣང་བ་ཡིན་ནོ།  དེ་ནི་རྫོགས་པ་ཆེན་པོ་རྩོལ་སྒྲུབ་དང་བྲལ་བའི་ཚད་ཡིན་ཏེ།  འདིའི་དུས་ལ་བར་ཆད་ནས་ཚེའི་དུས་བྱས་ཀྱང་།  སྐྱེ་བ་གཉིས་བརྒྱུད་པའི་ཐ་མ་ལ།  འདི་དང་འཕྲད་ནས་སངས་རྒྱས་པ་ལ་ཐེ་ཚོམ་མེད་དོ།  དེ་ནས་ཟླ་བ་བདུན་དང་དགུ་དང་བཅུ་གཅིག་ན།  དབྱིངས་རྣམ་པར་དག་པའི་སྒྲོན་མ་བྱ་བ།  རང་གི་སྨིན་མཚམས་ནས་བྲལ་ནས་སྣང་བ་ཡིན་ཏེ།  དེ་ཡང་ནམ་མཁའ་དངས་པ་ལ་ཉི་མའི་ཕྱོགས་ཙམ་ལ་གཏད་དེ་ཉམས་སུ་བླངས་པས།  ཐོག་མར་དཀར་པོ་ལང་ལིང་ལས།  འོད་ལྔ་སྣང་བ་དུམ་བུར་འཆར་བ་ཡིན་ནོ།  དེ་འཁོར་འདས་རྒྱབ་གྱེས་པའི་ཚད་ཡིན་ཏེ།  འདིའི་དུས་ན་བར་ཆད་ཀྱང་།  མངལ་གྱི་གྲོང་ཁྱེར་དུ་འཇུག་མི་སྲིད་དེ།  རང་བཞིན་སྤྲུལ་པ་སྐུའི་ཞིང་ཁམས་སུ་རྫུས་ནས་སྐྱེ་ཏེ།  ལོ་ལྔ་བརྒྱ་ནས་སངས་རྒྱའོ།  དེ་ནས་དབང་པོའི་ཁྱད་པར་གྱིས།  ཞག་གསུམ་མམ་ལྔའམ་བདུན་ན།  འོད་ལྔའི་སྣང་བ་གྱེན་ལ་འབྲེང་པ་དང་།  རྩིབས་ལ་ཤར་བ་དང་།  མདུང་རྩེའི་རྣམ་པ་[859]ལྟ་བུ་དང་།  རེ་ལྡེའི་རྣམ་པ་ཙམ་དུ་སྣང་བ་ཡིན་ནོ།  དེ་ནི་དབྱིངས་ལ་རིག་པ་འདུས་པའི་ཚད་ཡིན་ཏེ།  འདི་ལ་བར་ཆད་ཀྱང་བར་དོ་ལ་སངས་རྒྱའོ།  དེ་ནས་ཞག་དགུ་དང་ཟླ་བ་ཕྱེད་དང་ཉི་ཤུ་རྩ་གཅིག་ན།  དབྱིངས་དེ་ཉིད་ཀྱང་ཁ་དོག་སྣ་ཚོགས་སུ་སྣང་བ་ཡིན་ནོ།  དེ་ཡང་སྣང་བ་སྣ་ཚོགས་སུ་སྣང་སྟེ།  འདི་ཉིད་བར་དོ་གསུམ་པ་ལྷུན་གྲུབ་ཀྱི་སྣང་བ་ལ་སངས་རྒྱའོ།  དབྱིངས་ཀྱི་སྣང་བ་དེ་ལ།  རིན་པོ་ཆེའི་དྲྭ་བ་དང་།  དྲྭ་བ་དྲྭ་ཕྱེད་དང་།  མིག་མང་རིས་དང་།  ཡིག་ཚོགས་ཀྱི་རྣམ་པ་ལྟ་བུ་དང་།  མཆོད་རྟེན་དང་།  ལྕགས་ཀྱུ་དང་མདུང་རྩེ་དང་།  ཉ་མིག་ལྟ་བུ་ཤར་བའི་དུས་ན།  དབྱིངས་ཀྱི་རྒྱན་རྫོགས་པའི་ཚད་ཡིན་ཏེ།  སྲིད་པའི་བར་དོ་ལ་རང་ལོག་པ་ཞེས་བྱ་སྟེ།  འདི་ལ་བར་ཆད་ཀྱང་།  དེ་མ་ཐག་ཏུ་བར་དོ་མེད་པར་སངས་རྒྱའོ།  དེ་ནས་ཟླ་བ་དགུ་དང་བཅུ་དང་བཅྭོ་ལྔ།  བཅྭོ་བརྒྱད་ན།  དབྱིངས་ཀྱི་སྣང་བ་མཐོང་མ་ཐག་ཏུ།  དཀར་པོ་ལང་ལིང་དང་།  བན་བུན་དང་ལས་སོགས་ཡུལ་གྲུ་ཙམ་དུ་སྣང་བ་ཡིན་ནོ།  དེ་ལ་བརྟག་པས་ཁ་དོག་གསལ་བའི་འོད་ལྔས།  རང་གནས་པའི་ལུང་པ་དེ་ཉིད།  རང་མི་སྣང་བ་ཙམ་དུ་ཤར་བའི་དུས་ན།  སེམས་བེམ་པོའི་འཁྲུལ་པ་རྣམས་དང་བྲལ་བའི་ཚད་ཡིན་ཏེ།  [860]འདི་ལ་བར་དོ་མེད་པར་སངས་རྒྱའོ།  དེ་ནས་ཞག་བཅྭོ་བརྒྱད་དང་།  ཉི་ཤུ་རྩ་གཅིག་དང་།  སུམ་ཅུ་རྩ་གཉིས་ན།  དབྱིངས་དང་རིག་པ་ལ་ཉིན་མོ་དང་མཚན་མོ་མེད་པར།  དུས་ཐམས་ཅད་དུ་སྣང་བ་ཡིན་ནོ།  དེ་དག་ནི་དབྱིངས་ཀྱི་ཡེ་ཤེས་འཕེལ་བ་ཡིན་ནོ།  དབྱིངས་དང་རིག་པ་ལ་ཉིན་མཚན་མེད་པ་ནི།  འཁོར་འདས་གཉིས་སུ་མེད་པ་ཞེས་བྱ་སྟེ།  དེ་ཡང་མཚན་མོ་འཁོར་བའི་ཆ།  ཉིན་མོ་མྱང་འདས་ཀྱི་ཆ་ཡིན་པས།  མཚན་མོའི་སྣང་བ་ནུབ་པའི་ཚད་ཀྱིས།  བར་ཆད་ཀྱང་བར་དོ་མི་འབྱུང་ཞིང་།  བར་མ་ཆད་ན་ལོ་ལྔ་ནས་ཕུང་པོ་ལྷག་མ་མེད་པར་སངས་རྒྱའོ།  དེ་ནས་ཟླ་བ་གསུམ་དང་དྲུག་དང་བཅུ་གཉིས་ན།  སྣང་བ་ཐམས་ཅད་ཐིག་ལེར་སྣང་བ།  སྙིང་པོ་བཅུད་དུ་འདྲིལ་བ་ཡིན་ཏེ།  ཉུངས་འབྲུ་ཙམ་མམ།  སྲན་མའི་རྡོག་པོ་ཙམ་དུ་སྣང་བ་སྟེ།  འགྲོ་འོང་དུ་སྣང་བ་ཡིན་ནོ།  དེ་ལྟ་བུའི་ཚེ་ན་ཕྱིའི་ལུས་ངག་ཀྱང་འདི་ལྟ་བུའི་རྟགས་དང་ལྡན་ནོ།  བྱ་བ་གཞན་ལ་འཇུག་སྙིང་མི་འདོད་པ་དང་།  སེམས་ཅན་རྣམས་ལ་སྙིང་རྗེ་རང་བཞིན་གྱིས་འཆར་རོ།  དེ་ནི་དབྱིངས་ཀྱི་ར་བར་རིག་པ་ཆུད་ཅེས་བྱ་སྟེ།  སྙིང་པོ་བཅུད་དུ་འདྲིལ་བའི་རྟགས་ཡིན་པས།  འདི་མན་ཆད་ཀྱི་རྟགས་མ་རྫོགས་པར།  ཉམས་ལེན་ལ་བར་ཆད་ཀྱང་འཁྲུལ་པ་[861]མི་འབྱུང་།  ཕྱིའི་རྟགས་རྣམས་ཐོན་ནས་སངས་རྒྱས་པ་ལ་ཐེ་ཚོམ་མེད་དོ།  དེ་ནས་ཡང་དབང་པོའི་ཁྱད་པར་གྱིས།  ཟླ་བ་བདུན་དང་དགུ་དང་བཅུ་གཅིག་ན།  རང་གི་མདུན་ནམ་ཐོ་ཕྱི་རྣམས་སུ།  ཐིག་ལེ་མེ་ལོང་གི་རྣམ་པ་ལྟ་བུ་འཆར་ཞིང་།  འོད་ཟེར་ནི་རྩིབས་དཀྱུས་སུ་འཆར་བ་ཡིན་ནོ།  དེ་དག་ནི་རིག་པ་ཟིན་པའི་རྟགས་ཡིན།  དེའི་ཚེ་ཕྱིའི་ལུས་ལའང་རྟགས་འདི་ལྟ་བུ་འབྱུང་བ་ཡིན་ནོ།  ལུས་ཡང་ཞིང་ལུས་ལ་སྲོག་ཆགས་མི་འབྱུང་བ་དང་།  ལས་དགེ་སྡིག་གི་རྣམ་པ་གང་ལ་ཡང་འཇུག་སྙིང་མི་འདོད་པ་དང་།  ལུས་རང་བཞིན་གྱིས་གཞོན་ཤས་ཆེ་ཞིང་སྣུམ་བག་དང་ལྡན་པར་འོང་།  དེ་ནི་ཐིག་ལེ་ཉག་གཅིག་སྨིན་པ་སྟེ།  འོད་དང་འོད་ཁྱིམ་སྨིན་པའི་ཚད་ཡིན་ནོ།  དེ་ནས་ཟླ་བ་གསུམ་དང་ལྔ་དང་དགུ་ན།  ཐིག་ལེ་དེ་དག་དབང་པོ་ཐ་མ་ལ་འཁར་ཕོར་ཙམ།  འབྲིང་ལ་མཁར་གཞོང་ཙམ།  རབ་ལ་བསེ་ཕུབ་ཙམ་དུ་སྣང་ངོ་།  དེའི་ཚེ་ཕྱི་རྟགས་ནི།  ལུས་ལ་གཉེར་མ་མེད་ཅིང་ཟས་སྐོམ་ཀྱང་ཡིད་དུ་མི་འོང་པ་དང་།  རང་གི་སྣང་བ་དེ་ལ་འབྲལ་མི་ཕོད་པ་དང་།  བར་སྣང་ལ་འགྲོ་བ་སྙམ་བྱེད་ཅིང་མི་དང་འཕྲད་མི་འདོད་པ་དང་།  འཁྲུལ་པའི་གཏམ་མི་འོང་ཞིང་།  རྟག་ཏུ་ལྐུགས་པ་ལྟར་འགྲོའོ།  དེ་ནི་རིག་[862]པ་རླུང་དང་འབྲལ་དུ་ཉེ་བ་ཞེས་བྱ་བ་སྟེ།  ཐིག་ལེ་ཚད་དུ་ཕྱིན་པ་ཡིན་པས།  འདི་ལས་ཆེར་འགྲོ་བའི་ངེས་པ་མེད་དོ།  དེ་ནས་ཡང་ཟླ་བ་གསུམ་ལྔ་བདུན་ན།  ཐིག་ལེ་དེ་དག་ཆེ་ཆུང་གོང་མ་ཙམ་ལས།  མང་བ་ཡུལ་ཁམས་ཙམ་དུ་གང་བར་འཆར་ཏེ།  དེ་རེ་རེ་ལ་འོད་ལྔའི་མུ་ཁྱུད་ཟླུམ་པོར་སྣང་བ་ཡིན་ནོ།  དེའི་ཕྱི་རྟགས་ཀྱང་རང་རྒོད་བྲོ་བ་དང་།  སྔར་མི་ཤེས་པའི་བོན་མང་པོ་རྒྱུད་ལ་འཆར་བ་དང་།  ཅི་སྨྲས་ཐམས་ཅད་བོན་དུ་འབྱུང་བ་དང་།  རང་གི་བླ་མ་ལ་མཆོག་ཏུ་གདུང་བ་སྐྱེ་བ་དང་།  དགྲ་གཉེན་གྱི་འཁྲུལ་པ་འབྱུང་མི་སྲིད་དོ།  དེ་ནི་སྣོད་ཉིད་བཅུད་དུ་སྨིན་པ་ཞེས་བྱའོ།  དེ་ནས་ཟླ་བ་གཅིག་གསུམ་ལྔ་ན།  ཐིག་ལེ་དེ་དག་རེ་རེའི་ནང་དུ་ཡང་།  སེམས་དཔའི་སྐུ་རྐྱང་པ་རེ་རེ་སྣང་བ་ཡིན་ནོ།  དེའི་དུས་སུ་ཕྱིའི་སྣང་བ་རྣམས་རང་འགགས་པའི་རྟགས་སུ།  འབྱུང་བ་ལྔའི་གནོད་པ་དང་བྲལ་བ་ལས་སོགས་ཏེ།  རྟགས་དགུ་འོང་བ་ཡིན་ནོ།  དེ་ཉིད་ཀྱི་དུས་ན་རིག་པ་ཡང་འགུལ་བ་མེད་པ་ཡིན་ནོ།  དེ་ནི་བཅུད་ཉིད་སྙིང་པོར་འདྲིལ་བ་ཞེས་བྱ་སྟེ།  རིག་པ་ཉིད་དབྱིངས་ཀྱིས་གཟེར་ཐེབས་པས་ན།  ལམ་སྨིན་པའི་ཚད་དོ།  སྐུ་གསུམ་ལམ་དུ་བྱས་པ་ཡིན་ནོ།  དེ་ནས་ཟླ་བ་གསུམ་ལྔ་དགུ་ན།  ཐིག་ལེ་རེ་རེའི་ནང་དུ་སྐུ་ལྔ་ལྔ་[863]སྣང་བ་ཡིན་ནོ།  དེའི་དུས་ན་སྣང་བ་འགུལ་མི་སྲིད་དོ།  འདི་ཡི་དུས་སུ་འབྱུང་བ་ཕུང་པོའི་སྣང་བ་རང་འགགས་ཏེ།  གདོས་བཅས་སུ་སྣང་བ་ཡང་མེད་དེ།  སྐབས་སུ་རང་གི་ལག་པའི་སོར་མོ་རྣམས་འོད་དུ་སྣང་བ་ཡིན་ནོ།  འདི་དག་རྣམས་རྫོགས་ན།  སྐྱེ་མེད་ཀྱི་ཀློང་དུ་མྱ་ངན་ལས་འདས་པ་ཡིན་ཏེ།  འདི་ལས་གཞན་དུ་རྟགས་ཟད་པ་ཡིན་ནོ།  དེ་ནི་སྐུ་གསུམ་གྱི་ཞེན་པ་རང་ཆོད་པ་ཞེས་བྱ་སྟེ།  སྐུ་གསུམ་ལམ་དུ་རྫོགས་པའི་ཚད་ཡིན་ནོ།  དེ་ལྟར་སྐྱེས་བུ་གཅིག་ལ་རྟགས་དེ་རྣམས་རྫོགས་ན།  སངས་རྒྱས་པ་ལ་ཐེ་ཚོམ་མེད་དོ།  འབྱུང་བ་རྣམས་ནི་འདི་ཉིད་ལ་དག་ནས།  ཕུང་པོ་ལྷག་མ་མེད་པར་སངས་རྒྱས་པ་ཡིན་ནོ།  འདིའི་དུས་སུ་སྐྱེ་བ་ལ་རང་དབང་ཐོབ་པ་དང་།  འཇུག་པ་ལ་རང་དབང་ཐོབ་པར་འདོད་ན།  རང་གི་ལག་པའི་སོར་མོ་ལ་གཏད་ཅིང་ལྟས་པས།  སྣང་བ་དེ་ཀུན་རང་ལས་དག་སྟེ།  སེམས་ཅན་གྱི་དོན་བྱེད་པས།  སེམས་ཅན་སུམ་སྟོང་ལ་རང་གི་རིག་པ་བཅུག་པས།  དེ་ཀུན་ཀྱང་འབྱུང་བ་དག་ནས།  འདི་ཉིད་ལ་སངས་རྒྱས་པ་ལ་ཐེ་ཚོམ་མེད་དོ།  དེའི་དུས་ན་རིག་པ་ཉིད་བེམ་པོ་རྣམས་ལ་བཅུག་ཀྱང་།  དེ་ཉིད་འགུལ་བ་དང་།  དེས་སྐད་འབྱིན་ནུས་པ་འབྱུང་ངོ་།  དེ་ཉིད་གྲོལ་བ་ཡང་[864]སེམས་ཉིད་དང་རིག་པ་ཉིད་གཅིག་པའི་ཕྱིར་རོ།  འདིས་འཕོ་བའི་དུས་སུ་རིག་པ་ཉིད་བཅུག་ན།  མཚམས་མེད་པ་ལྔའི་ལས་བྱས་པ་ཡང་།  རང་དང་མཉམ་པར་འགྱུར་རོ།  དེ་ནི་ལས་ལ་བཟང་ངན་མེད་པའི་གནད་ཀྱིས་སོ།  འདི་ནི་རང་བཞིན་རྣམ་པར་དག་པའི་རྟགས་ཡིན་པས་འགྱུར་བ་མེད་དོ།  སྐྱེས་བུ་མཆོག་ཏུ་གྱུར་པ་རྣམས་ནི།  རྟགས་འདི་ཐམས་ཅད་མ་རྫོགས་པར་བོན་ཉིད་དུ་གྲོལ་བ་ཡང་ཡོད་དོ།  འདིར་ཟླ་བའི་བྱེ་བྲག་ཏུ་འབྱེད་ན།  ལོ་བདུན་དང་ཟླ་བ་བཅུ་གཅིག་པོ་འདི་དག་ནི།  ཐ་མའི་གང་ཟག་རྣམས་ཀྱང་།  འདི་ལས་མི་གྲོལ་མི་སྲིད་དོ།  དབང་པོ་འབྲིང་རྣམས་ནི།  ལོ་བཞི་དང་ཟླ་བ་ལྔ་དང་ཞག་དྲུག  འབྱུང་བ་རྣམས་རང་སར་ཡལ་ནས།  གྲོལ་བ་ཐེ་ཚོམ་མེད་དོ།  དབང་པོ་རབ་ལོ་གསུམ་དང་ཟླ་བ་གཅིག་ནས་གྲོལ་བ་ཡིན་ནོ།  དེས་མ་གྲོལ་ན།  ཀུན་ལྡབ་ནས་སྒོམ་ན་གྲོལ་བར་འགྱུར་རོ།  དེའི་ཕྱིར་ན་ལུས་ཀྱི་འདུག་སྟངས་མ་གཟིར་ན།  སྐུ་གསུམ་གྱི་ཞེན་པ་ལམ་དུ་མི་ཆོད་པས།  བོན་ཉིད་ཟད་པ་ངོ་མི་ཤེས།  དེ་ནས་རྟག་ཏུ་ངག་མ་བཅད་ན།  བརྗོད་པ་མེད་པའི་དོན་མི་མཐོང་པས།  ཐིག་ལེ་ཉག་གཅིག་མངོན་དུ་མི་འཆར་རོ།  མིག་གི་ལྟ་སྟངས་ཀྱིས་རིག་པ་མ་བཅུན་ན།  རིག་པ་ཉིད་མངོན་སུམ་དུ་[865]མི་སྣང་བས།  སེམས་དང་ཡེ་ཤེས་མི་ཕྱེད་དོ།  དེའི་ཕྱིར་ན་འབྱུང་བ་དངས་སྙིགས་ཕྱེད་པའི་ཚད།  ཕྱིའི་འབྱུང་བ་འགགས་ཏེ།  འོད་དུ་སྣང་བའི་དུས་ན་ཡིན་ནོ།  བོན་ཅན་དང་བོན་ཉིད་ཕྱེད་པའི་ཚད།  དབྱིངས་སྨིན་མཚམས་དང་བྲལ་བའི་དུས་ན་ཡིན་ནོ།  སེམས་དང་ཡེ་ཤེས་ཕྱེད་པའི་ཚད།  རིག་པ་ལ་ཉིན་མཚན་མེད་པའི་དུས་ན་ཡིན་ནོ།  ཀུན་གཞི་དང་བོན་སྐུ་ཕྱེད་པའི་ཚད།  རང་གི་གདོས་བཅས་མི་སྣང་བའི་དུས་ན་ཡིན་ནོ།  ཡིད་དང་ཤེས་རབ་ཕྱེད་པའི་ཚད།  སྣང་བ་སྣ་ཚོགས་སུ་ཤར་བའི་དུས་ན་ཡིན་ནོ།  དེ་ཡང་འདི་ཉིད་ལ་སྐུ་གསུམ་ལམ་དུ་བྱེད་པ་ནི།  ལུས་ངག་གི་གནད་བསྟན་ནས་གཟིར་བ་ནི།  སྤྲུལ་སྐུའི་སྒྲོ་འདོགས་ལམ་དུ་ཆོད་པའོ།  དེ་ནས་ཐིག་ལེ་སྟོང་པའི་སྒྲོན་མ་ཤར་ནས།  ཐིག་ལེ་སྐུ་ལྔ་ལྔར་ཤར་བ་ཕན་ཆོད་ནི།  ལོངས་སྐུའི་སྒྲོ་འདོགས་ལམ་དུ་ཆོད་པའོ།  རང་གི་ལུས་མི་སྣང་བར་འོད་ཀྱི་སོར་མོར་སྣང་བའི་དུས་ན།  བོན་སྐུའི་སྒྲོ་འདོགས་ལམ་དུ་ཆོད་པའོ།  དེ་ཡང་བོན་ཉིད་ཚད་ནི་མཉམ་པར་གནས་ན་ཡིན།  ཤེས་རབ་ཚད་ནི་ཉམས་སུ་མྱོང་ན་ཡིན།  ཡེ་ཤེས་ཚད་ནི་རང་གསལ་ཁ་དོག་ལྔ།  དབྱིངས་ཀྱི་ཚད་ནི་གོང་ལྟར་སྣང་ན་ཡིན།  རིག་པའི་ཚད་ནི་འཕེལ་འགྲིབ་མེད་ན་ཡིན།  [866]འོད་ཀྱི་ཚད་ནི་ཕྱི་ནང་མེད་ན་ཡིན།  ཐིག་ལེའི་ཚད་ནི་སྐུ་ལྔ་རང་གསལ་ཡིན།  གཞིའི་ཚད་ནི་འཕེལ་འགྲིབ་དང་བྲལ་ན་ཡིན།  ལམ་གྱི་ཚད་ནི་གདོས་བཅས་ནུབ་ན་ཡིན།  འབྲས་བུའི་ཚད་ནི་ཟད་སར་སྐྱོལ་ན་ཡིན།  སྐུའི་ཚད་ནི་རང་རྐྱའི་སེམས་དཔའ་ཡིན།  འདི་དག་རྣམས་ནི་སྙིང་པོ་ངེས་པའི་ཚད།  ཕྱི་ནང་ཚད་ནི་འདི་ཡིན།  རིགས་ཀྱི་བུ།  འོད་ཀྱི་ཚད་ནི་འོད་དུ་སྣང་ན་ཡིན།  ཐིག་ལེའི་ཚད་ནི་གདུང་ནི་ཡང་དག་ཡིན།  རླུང་གི་ཚད་ནི་ཕྱི་ནང་དེ་བཞིན་སྒྲ།  དབྱིངས་ཀྱི་ཚད་ནི་ས་རྣམས་གཡོ་བ་ཡིན།  སྐུའི་ཚད་ནི་ཕྱི་ནང་དེ་བཞིན་སྐུ།  འདི་དག་རྣམས་ཀྱང་རིག་པའི་ཡོན་ཏན་ཡིན།  ཚད་ལ་མ་ཕེབས་དོན་ཉིད་ཤེས་པ་མེད།  ཚད་དང་ལྡན་པས་ཉམས་ལེན་ཆུད་མི་ཟ།  དེས་ན་རྟགས་ཚད་འདི་ཉིད་རབ་ཏུ་གཅེས།  ཞེས་སྤྲུལ་པའི་སྐུས་གསུངས་པ་རྫོགས་སོ༎  ས་མ་ཡ།  རྒྱ་རྒྱ་རྒྱ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢༠
[867] ས  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་རྟགས་ཚད་གསལ་སྒྲོན་ཆུང་བ་བཞུགས་སོ༎[868]༄༅།  །ཀུན་ཏུ་བཟང་པོ་རང་བཞིན་བྱེ་བྲག་ཕྱེད་ལ་ཕྱག་འཚལ་ལོ༎  སྙན་རྒྱུད་རྟགས་ཚད་མན་ངག་བསྟན་པ་ནི།  གཉིས་ཏེ།  ལོག་པའི་རྟགས་དང་ཡང་དག་རྟགས་སོ།  ལོག་པའི་རྟགས་ནི།  རྫོགས་ཆེན་ཉམས་སུ་མ་བླངས་པར།  བྱིན་རླབས་རྫུ་འཕྲུལ་ཆེ་བ་དང་།  ལུས་ལ་ཤ་མཚན་ངན་པ་འབྱུང་།  ཡང་དག་དོན་ལ་གཤེ་བ་དང་།  སྡིག་ལ་རྔམས་ཞིང་ལོག་ལྟ་ཆེ།  དེ་ནི་བདུད་ཀྱི་སྐྱེ་བ་སྟེ།  ངོ་སྤྲད་བསྟན་པའི་གནས་མ་ཡིན།  ངོ་སྤྲོད་མ་བསྟན་པའི་མི་ལ་ཡང་།  དང་པོ་ནས་སྐུ་དང་ཞིང་ཁམས་མཐོང་བ་དང་།  མངོན་ཤེས་ཕྲ་མོ་བྱེད་པ་དང་།  ནག་པོ་ཁ་འབྱམས་སུ་ཟློ་བ་དང་།  [869]ཐམས་ཅད་སྟོང་པ་དགེ་མེད་སྡིག་མེད་ཟེར།  ལོག་པའི་ཕྱོགས་སུ་ཤེས་པར་བྱ།  དེ་དག་རྫོགས་ཆེན་སྣོད་མ་ཡིན།  ས་མ་ཡ།  གཉིས་པ་ཡང་དག་རྟགས་ནི་འདི་ཡིན་ཏེ།  དད་མོས་གུས་པ་ཆེ་བ་དང་།  འཁོར་བ་ལ་ཞེན་ཆགས་ཆུང་བ་དང་།  སེར་སྣ་ཆུང་ཞིང་གཏོང་ཕོད་ཆེ།  རྫོགས་ཆེན་མཐོང་ན་གཡོ་རྒྱུ་བསྐྱུར།  དེ་ནི་རྫོགས་ཆེན་སྣོད་དུ་བཤད།  ངོ་སྤྲོད་བསྟན་པའི་མི་ལ་ཡང་།  ཅི་ལྟར་བསྟན་པ་བཞིན་དུ་རིམ་གྱིས་འཆར།  ལུས་ཀྱང་ཡང་ཞིང་ཤེས་པ་གསལ།  སོ་དང་སེན་མོ་རྗེ་བ་དང་།  སྐྲ་དཀར་གཉེར་མ་མེད་པ་དང་།  སྦྲུལ་ལྟར་ཤུན་པ་རྗེ་བ་དང་།  ལུས་ལ་སྲོག་[870]ཆགས་མེད་པ་དང་།  ཕྱོགས་ཀྱི་རིགས་རྟགས་བརྡོལ་བ་དང་།  དེ་རྣམས་ལུས་ཀྱི་གྲུབ་རྟགས་སོ།  དེ་ནས་ངག་གི་གྲུབ་རྟགས་བསྟན་པ་ནི།  ཅི་སྨྲས་གཞན་ལ་ཕན་པ་དང་།  འཁྲུལ་པའི་ཚིག་ནི་སྤོང་བ་དང་།  ལྐུགས་པ་ལྟར་དུ་གྱུར་པ་དང་།  མ་བསླབ་གདམས་ངག་ཤེས་པ་དང་།  གཏམ་རྒྱུད་སྣ་ཚོགས་ཤེས་པ་དང་།  སྒྲ་བསྒྱུར་སྣ་ཚོགས་ཤེས་པ་དང་།  གྲུབ་མཐའི་མཚན་ཉིད་ཤེས་པ་དང་།  རིགས་དྲུག་སྐད་རྣམས་ཤེས་པ་དང་།  དེ་རྣམས་ངག་གི་གྲུབ་རྟགས་སོ།  ཡིད་ཀྱི་གྲུབ་རྟགས་བསྟན་པ་ནི།  སྙིང་རྗེ་ཆེན་པོ་སྐྱེ་བ་དང་།  དད་པ་རྒྱུན་ཆད་མེད་པ་དང་།  སྣང་བ་སྒྱུ་མར་རྟོགས་པ་དང་།  [871]འཁྲུལ་པ་སེམས་སུ་རྟོགས་པ་དང་།  སྤྲོད་པ་མེད་པར་གནས་པ་དང་།  འཇིག་རྟེན་ཁམས་རྣམས་མཐོང་བ་དང་།  རང་ལུས་ཕྱི་ནང་མཐོང་བ་དང་།  མུན་ཁུང་ནམ་ལངས་རྫས་རྣམས་མཐོང་བ་དང་།  གར་བལྟས་འོད་དུ་མཐོང་བ་དང་།  སངས་རྒྱས་ཞིང་ཁམས་འཆར་བ་དང་།  བླ་མ་མཁའ་འགྲོས་ལུང་བསྟན་བྱེད་པ་དང་།  ཐིག་ལེའི་ནང་དུ་སྐུ་མཐོང་བ་དང་།  རང་གཞན་བསམ་པ་ཤེས་པ་དང་།  མཁྱེན་པ་ཐོགས་རྡུགས་མེད་པ་ནི་ཡིད་ཀྱི་གྲུབ་རྟགས་ཡིན་པར་བཤད།  དེ་ནས་སྣང་བའི་རྟགས་ཚད་ནི།  དང་པོ་སྣང་བ་འཆར་བའི་དུས།  རེས་སྣང་རེས་མི་སྣང་བར་འགྱུར།  [872]རང་སྣང་ཡིན་པར་ཐག་བཅད་དེ།  འཁོར་བའི་སྡུག་བསྔལ་གྲོལ་བའི་རྟགས།  མངལ་དུ་སྐྱེ་བའི་རྒྱུན་ལམ་ཆད།  ཡིད་སེམས་མི་རྟག་བུན་མ་བུན།  དེ་ཐོག་ལུས་སེམས་བྲལ་གྱུར་ཡང་།  ཅིར་ཡང་སྤྲུལ་སྐུས་འགྲོ་དོན་བྱེད།  དགེ་བའི་བཤེས་གཉེན་སྲས་སུ་སྐྱེ།  སྐྱེ་བ་དེ་རེས་སྦྱང་བ་ཡིས།  ལས་འཕྲོ་འཐུད་ནས་རྫོགས་སངས་རྒྱས།  དེ་ནས་སྣང་བ་འཕེལ་བའི་དུས།  ཞིང་ཁམས་ཐིག་ལེ་པ་ཏྲ་དང་།  དྲྭ་རིས་གཞའ་འོད་སྣ་ཚོགས་འབྱུང་།  དབྱིངས་དང་རིག་པ་འདྲེས་པའི་རྟགས།  སྣང་བ་སེམས་སུ་རྟོགས་པའི་ཚད།  སེམས་ལ་ངེས་ཤེས་སྐྱེ་བ་འབྱུང་།  དེ་དུས་ལུས་སེམས་བྲལ་གྱུར་ཀྱང་།  བར་དོ་ཤར་དུས་ངོ་ཤེས་ནས།  སྐྱེ་བ་དེ་རྗེས་འགྲོ་དོན་ལ།  སྤྲུལ་སྐུའི་ཞིང་ཁམས་སུ་སྐྱེ་བར་འགྱུར།  དེ་ནས་སྣང་བ་འཆེད་པའི་དུས།  དབྱིངས་ཀྱི་རྟགས་རྣམས་རྫོགས་པའི་རྟགས།  སྣང་པ་དང་རང་སེམས་གཉིས་སུ་མེད་པའི་ཚད།  དེ་དུས་ལུས་སེམས་བྲལ་གྱུར་ཀྱང་།  ཕ་རོལ་སྲིད་པའི་བར་དོ་རུ།  ཞག་གསུམ་བར་དུ་གཉིད་པ་འདྲ།  དེ་ནས་ཞག་ལྔ་འོད་ལྔ་འཆར།  ཞག་བརྒྱད་ནང་དུ་རྫོགས་སངས་རྒྱས་པར་འགྱུར།  དེ་ནས་སྣང་བ་རྒྱས་པའི་དུས།  སྟོང་ཉིད་བཅུད་དུ་སྨིན་པ་སྟེ།  བེམ་པོའི་འཁྲུལ་པ་བྲལ་བའི་རྟགས།  [873]དབྱིངས་སྣང་ཡུལ་ལ་གྲོལ་ཏེ་སྨིན་པའི་ཚད།  དེ་དུས་ལུས་སེམས་བྲལ་ན་ཡང་།  བར་དོར་རྟོགས་ནས་རྫོགས་སངས་རྒྱས།  དེ་ནས་སྣང་བ་རྫོགས་པའི་དུས།  རིག་པ་བོན་སྐུར་རྟོགས་ནས་ནི།  འོད་ལྔ་སྐུ་ལྔར་སྨིན་པའི་རྟགས།  ལམ་རྣམས་འབྲས་བུའི་བཅུད་དུ་སྨིན་པ་ནི།  སྐུ་གསུམ་ལམ་དུ་རྫོགས་པའི་ཚད།  དེ་དུས་འཁྲུལ་པའི་སྣང་བ་ཡོད་མི་སྲིད་དོ།  དེ་ཕྱིར་རྟགས་ཚད་ལྡན་པ་དེ།  སྐྱེ་མེད་ཀུན་ཏུ་བཟང་པོར་འགྱུར།  དེའི་ཕ་རོལ་སྐྱེ་བ་ཡོད་མི་སྲིད།  དེ་བཞིན་དབང་པོ་ཡང་རབ་རྣམས།  བར་དོ་མེད་པར་རྫོགས་སངས་རྒྱས།  དེ་བཞིན་དབང་པོ་འབྲིང་རྣམས་ནི།  བར་དོར་ངོ་ཤེས་སངས་རྒྱས་འགྱུར།  དེ་བཞིན་དབང་པོ་ཐ་མ་རྣམས།  ངོ་སྤྲོད་ཐོབ་པའི་འབྲེལ་བ་ཡིས།  སྐྱེ་གནས་བཟང་པོ་རུ་སྐྱེས་ཏེ།  ཕྱི་མར་བླ་མ་དམ་པ་དང་མཇལ་ནས།  གདམས་ངག་གི་གནད་འདི་དང་འཕྲད་དེ།  སྐྱེ་བ་དེ་རེས་ལ་རྫོགས་སངས་རྒྱས་ནས།  འགྲོ་དོན་ལྷུན་གྲུབ་མཐར་ཕྱིན་པར་འགྱུར་རོ།  ཞེས་རྟགས་ཚད་ཀྱི་མན་ངག་བསྟན་པའོ།  ས་མ་ཡ།  སྙན་རྒྱུད་རྟགས་ཚད་གདམས་པ་འདི།  ཤིན་ཏུ་གསང་བའི་མན་ངག་སྟེ།  གཅིག་རྒྱུད་ཡིན་པས་བཀའ་རྒྱ་སྡོམས།  གཏང་བཞག་ཚད་ལ་མཁས་པར་མཛོད།  ཞེས་[874]གསུངས་སོ།  ས་མ་ཡ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༡༨
[875] ཧ ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་རྩ་རླུང་གི་མན་ངག་བཞུགས་སོ༎[876]༄༅།  །བཀའ་དྲིན་ཅན་གྱི་བླ་མ་རྣམས་ལ་ཕྱག་འཚལ་ལོ༎  ཁྱད་པར་གནད་ཀྱི་གདམས་པ་རྩ་རླུང་བོག་འདོན་གྱི་སྐབས་སུ་སྟོན།  འདི་ལ་དོན་རྣམ་པ་གཉིས།  ལུས་སེམས་མཉམ་པར་བཞག་པ་དང་།  རླུང་སེམས་གནད་དུ་གཅུན་པ་གཉིས་ཀྱང་།  ལུས་ཀྱི་རྩ་གནད་ལ་མངོན་མ་འཕེལ་ན།  འཕེལ་བར་བྱེད་པའི་གདམས་ངག་ལ་ནི།  ལུས་དྲང་པོར་བསྲང་ལ་སྐྱིལ་ཀྲུང་མཉམ་བཞག་བྱས་ལ།  འཇམ་རླུང་དལ་བུར་བཟུང་།  རྩ་གཡས་དཀར་གཡོན་དམར་གཉིས་ཀྱི་དུང་ཁང་ནས།  རླུང་གི་ཐིག་ལེ་དཀར་དམར་གཉིས།  རྒྱུ་མ་ཕུས་བཏབ་པ་བཞིན་མར་བྱུང་ནས།  རྩ་གསུམ་འདུས་པའི་མདོ་[877]ནས།  དབུ་མའི་ནང་དུ་ཡར་ཚུད་དེ།  རླུང་སེམས་ཐིག་ལེ་དཀར་དམར་གཉིས་འདྲེས་ནས།  ངོ་བོ་འོད་ཀྱི་ཐིག་ལེའི་རྣམ་པ།  དཀར་ལ་དམར་བའི་འོད་ལྔ་དང་ལྡན་པ་དེ།  དབུ་མར་གྱེན་ལ་ཡར་སོང་སྟེ།  ལུས་ཕྱི་ནས་བལྟས་ན་ནང་གསལ་བའི་དབུས་ནས་ཡར་ཀ་བ་བཙུགས་པ་ལྟ་བུ་དེ་གང་ནས་རྒྱས་ཏེ།  ཕྱུར་ནས་ཚངས་བུག་ནས་ཡར་ཐོན་ཏེ།  ནམ་མཁའ་སྟོང་སོང་ངེ་བ་ལ་ཐིམ་ཏེ།  སྟོང་སོང་ངེ་བ་ལ་སེམས་གཏད།  དེ་ལྟར་ཡང་ཡང་སྒོམ་པས།  སེམས་དྭངས་སྙིགས་ཕྱེད་ནས།  སེམས་གཅེར་བུར་ཤར་ཏེ།  མི་རྟོག་བ་ཞིག་ཅིས་ཀྱང་སྐྱེས་པས།  རྣམ་རྟོག་བློའི་གཡང་[878]ལུགས་བུད།  རང་འབྱུང་ཡེ་ཤེས་བདག་ཞལ་མཐོང་།  མ་རིག་འཁྲུལ་པའི་མུན་པ་སངས།  ཁམས་གསུམ་ས་དགུ་དོང་ནས་སྤྲུག  བོན་ཉིད་ཀྱི་དགོངས་པ་བདེ་སྟོང་གསལ་གསུམ་འཆར་ཏེ།  ངོ་སྤྲོད་བླ་མའི་ཞལ་ལས་ཤེས་སོ།  དེ་ནི་སེམས་མི་རྟོག་པ་སྟོང་པ་ཉིད་ལ་ཁྲིད་པའི་ཐབས་བསྟན་པའོ།  འདི་ཉམས་སུ་ལེན་པའི་དུས་སུ།  དབང་པོ་ཕྱོ་སངས་སུ་སོང་པའམ།  རླུང་སྐྱེས་སམ།  བྱིང་རྒོད་འཐིབས་གསུམ་དུ་སོང་ན།  ལྟེ་བའི་འོག་རྩ་གྲུ་གསུམ་གྱི་མདོར།  རམ་ལས་མེའི་དཀྱིལ་འཁོར་གྲུ་གསུམ་ཞིག་བསམ།  སྤྱི་གཙུག་ཚངས་སྒོར་ཧྃ་དཀར་པོ།  ཐིགས་པ་ཟག་ལ་ཁད་པ་རྟ་བུ་འགོ་[879]མར་བསྟན་པ།  རྐང་པ་ཚངས་སྒོ་དུང་ཁང་ལ་རེག་པ་ཞིག་བསམ།  སྤྱི་གཙུག་ཏུ་བླ་མའམ་ཡི་དམ་ཡབ་ཡུམ་སྒོམ།  རླུང་རོ་ཕྱིར་ལ།  ནང་དུ་རྔུབ་སྟེ།  སྟེང་འོག་གི་རླུང་བསྡམས་པས།  རྩ་གསུམ་སྟོང་པར་ཡོད་པའི་གཡས་དཀར་གཡོན་དམར་གཉིས།  ཡི་དམ་ཡབ་ཡུམ་གྱི་ཐབས་ཤེས་ལས།  ཐིག་ལེ་དཀར་དམར་གཉིས་བབས་ནས་མར་བྱུང་བས།  རྩའི་འདུས་མདོར་མེའི་དཀྱིལ་འཁོར་ལ་ཕོག་པས་འབར་ཏེ།  མེ་ལྕེ་དབུ་མའི་ནང་དུ་ཡར་འབར་ཏེ།  མེ་ལྕེ་སྤྱི་གཙུག་ཧྃ་ལ་རེག་པས།  ཐིག་ལེ་དཀར་པོ་མར་ཁུ་ལྟ་བུར་བབས་ནས།  མེ་ལྕེ་བསྐྱེད་དེ་འབར་བར་བསམ།  རླུང་རོ་[880]འབུད་ཅིང་རླུང་གའུ་ཁ་སྦྱོར་དུ་བཟུང་ངོ་།  དེས་བདེ་དྲོད་འབར་ཞིང་སེམས་ཟིན་པར་འགྱུར་རོ།  དེས་ཀྱང་དབང་པོ་འཕྱོ་བ་ན།  ལྟེ་བའམ་སྙིང་ཁ་ནས་མར་མེ་ཙམ་ཞིག་འབར་བ་ལ།  སེམས་གཏད་དེ་འཕེན་ནོ།  རྨུགས་ནས་གཉིད་ཡུར་ན།  སྤྱི་གཙུག་ཚངས་སྒོ་བྱེ་སྟེ།  རྩ་དབུ་མར་གོང་བཞིན་མེ་སྦར་ལ།  དབུ་མའི་ནང་ནས་ནམ་མཁའ་ལ་བུད་བུད་ལིབ་ལིབ་འབར་བར་བསམ་ལ།  སེམས་གཏད་པར་བྱའོ།  དེས་བྱིང་པ་སེལ་ཅིང་རྒོད་པ་དབབ་པའོ།  ཐུན་བར་དུ་བླ་མ་ཡི་དམ་ཡབ་ཡུམ་དཀྱིལ་འཁོར་རང་ལ་བསྟིམ་ཞིང་།  སྙིང་ཁར་ཨ་དཀར་པོ་འོད་ཟེར་འབར་བ་ལ་སེམས་གཏད་དུ་གཞུག  སེམས་འཛིན་གནད་ཆེ་ཞེས་བྱ་སྟེ།  ས་མ་ཡ༎  སྙན་རྒྱུད་ནད་འདོན་གྱི་དམིགས་པ་ལ།  ལུས་ལ་ན་ཚ་མང་བ་ན།  དེ་ལ་གགས་སེལ་འདི་ལྟར་བྱ།  ཏིང་འཛིན་རྩལ་བསྐྱེད་ཅིང་འབྱུང་པ་ཆ་བསྙམ་ལ།  སྒྲུབ་གཤེན་ལུས་ཀྱི་ཕྱག་རྒྱ་བསྟན་པ་དང་གཅིག  རྒྱུ་ཡིག་འབྲུའི་གནས་ཚུལ་བསྟན་པ་དང་གཉིས།  ཤེས་པ་རླུང་གི་བཟུང་ཐབས་བསྟན་པ་དང་གསུམ།  མེ་འོད་ཟེར་གྱིས་འཕྲོ་ཚུལ་བསྟན་པ་དང་བཞི།  ཟུག་ངུ་ནད་ཀྱི་བཏོན་ཐབས་བསྟན་པ་དང་ལྔ།  རྫོགས་པའི་རིམ་པ་བསྟན་པ་དང་དྲུག་གོ།  དང་པོ་ལུས་ཀྱིས་ཕྱག་རྒྱ་ནི།  [881]ལུས་ཅོག་བུར་བསྡད།  རྐང་པ་གཡོན་གྱིས་མཐེབ་བོང་གིས་གཡས་ཀྱི་མཐེ་བོང་མནན་ལ།  ལག་མཐིལ་བསྣོལ་ལ་གཡས་ཀྱི་པུས་མོ་བཀབ།  མགོ་བོ་བཀུག་ལ་པུས་མོ་ལ་བཀལ་ལོ།  གཉིས་པ་ཡིག་འབྲུའི་གནས་ཚུལ་ནི།  རང་གི་རྐང་མཐིལ་དུ་ཡཾ་ལྗང་ཁུ་ཞིག་བསམ།  གསང་བ་རཾ་དམར་པོ།  སྙིང་ཁར་ཨཱོྃ།  མགྲིན་པར་ཨ།  སྤྱི་གཙུག་དབུས་མཐིང་ནང་ནས་མར།  ཧྃ་འགོ་ཐུར་ལ་བསྟན་ནས་ཕྲུལ་ལེར་ཡོད་པར་བསམ།  གསུ་པ་ཤེས་པ་རླུང་གི་བཟུང་ཐབས་ནི།  ངན་རླུང་ཐེངས་གསུམ་ཕྱིར་ལ་འབུད།  སྟེང་རླུང་བཟུང་ལ་མནན།  འོག་རླུང་བསྡམ་ལ་ཡར་འཐེན།  རླུང་ཐུབ་ཚད་བཟུང་པའོ།  བཞི་པ་འོད་ཟེར་འཕྲོ་ཚུལ་ནི།  རྐང་མཐིལ་ཡཾ་ལས་རླུང་བྱུང་སྟེ།  གསང་བའི་རཾ་ལས་མེ་མོ་ཁབ་ཙམ་ཞིག་བྱུང་།  མེ་དེ་སྙིང་ཁའི་ཨཱོྃ་ལ་ཕོག་མེ་དེ་བས་སྦོམ་པ་ཞིག་བྱུང་།  མགྲིན་པའི་ཨ་ལ་ཕོག་པས།  དེ་བས་ཀྱང་ཆེར་འབར་ནས།  མེ་འོད་ཀླད་པའི་གུར་ལ་འཕྲོས་པས།  ཡི་གེ་ཧྃ་ལ་ཕོག་པས།  ཞུན་མར་ལ་མེ་ལྕེ་འཕྲོས་པ་ལྟར།  ཧྃ་ལས་ཐིག་ལེ་འཐིགས་ནས།  རྩ་དང་རུས་མིག་བ་སྤུ་ཐམས་ཅད་སྣུམ་མེར་གྱིས་ཁེངས་ཞིང་ཁྱབ་པར་བསམ་མོ།  ལྔ་པ་ཟུག་ངུ་ནད་ཀྱི་འདོན་ཐབས་ནི།  རླུང་ལ་སྨན་དུ་མར་བྱེད་ན།  [882]ལུས་བདུད་རྩིའི་ལུས་གནད་གོང་ལྟར་ལ།  བདུད་རྩི་ཞུན་ཆེན་གྱིས་ལུས་ཀུན་ཁེངས་ཞིང་སྐྱུག་མེར་རེ་ཡོད་པར་བསམ།  གྲང་བ་ལ་དྲོད་སྒོམ་སྟེ།  དམིགས་པ་ནི།  གང་ན་བའི་སར།  རཾ་ལས་མེ་འབར་བར་བསམ་ལ།  མེའི་འོད་ཚངས་བུག་གི་སྤྱི་བོར་ཐོན་པར་བསམ།  ཚད་པའི་ནད་ཕྲལ་དུ་བཏོན་པ་ན།  གར་ན་སར་ཡི་གེ་མཾ་སྒོམ་ལ།  མཾ་ལས་ག་པུར་གྱི་ཆུ་ཚུབ་ཚུབ་འཕྲོས་ནས།  ཚད་པའི་ནད་ཐམས་ཅད་བསིལ་སངས་ཀྱིས་ཐོན་པར་བསམ།  བད་ཀན་ལ་རླུང་བཟུང་དུས།  སྤྱི་གཙུག་ནས་ནད་ཐམས་ཅད་རླང་པ་སྔོན་དམར་དུ་བུན་བུན་ཐོན་པར་བསམ།  དམིགས་པ་གང་སྒོམ་ཡང་།  བདག་དང་ཁམས་གསུམ་སེམས་ཅན་ཐམས་ཅད་ཀྱི།  ནད་དང་སྡུག་བསྔལ་ཐམས་ཅད་བྱང་བར་བསམ་མོ།  དྲུག་པ་རྫོགས་པའི་རིམ་པ་ནི།  དམིགས་པ་དེ་རྣམས་གང་སྒོམ་ཡང་།  རང་གི་ལག་མཐིལ་གཡོན་པར།  ཉི་ཟླ་པདྨའི་གདན་ལ།  རང་གི་བླ་མ་བསམ་ལ།  རླུང་བཟུང་པ་དེ་འདོད་པའི་ཡོན་ཏན་མཆོད་རྫས་སུ་བསམ་ལ་བླ་མ་ལ་འབུལ་ལོ།  རྗེས་སུ་ལུས་སྤྲུག་ལ་བཏང་ངོ་།  རླུང་གི་བཟུང་ཐབས་དང་།  བྱ་བ་རྫོགས་པའི་རིམ་པ་ནི།  དམིགས་པ་གང་སྒོམ་ཡང་དགོས་སོ།  གཤེན་གསང་བ་འདུས་པའི་མན་ངག  ནད་[883]འཇོམས་བདུད་རྩི་ཐིགས་པའོ།  དམིགས་པ་ཡང་ཡང་བརྩོན་པར་བྱའོ།  ནད་ཀུན་བྱང་བར་འདུག་གསུངས།  བཀྲ་ཤིས་དོན་ལྡན་གྱི་མན་ངག  ཨིཐི།  ས་མ་ཡ།  རྒྱ་རྒྱ་རྒྱ༎  ༸  སྙན་རྒྱུད་རྩ་རླུང་སྒོམ་པའི་ཐུན་མཚམས་ཀྱི་དུས་སུ།  འབྱུང་བའི་ཚོད་དང་།  རླུང་གི་ཚོད་འཛིན་པ་དང་གཉིས།  ནམ་ལངས་ནས་ཉི་མ་ཤར་བ་འབྱུང་བ་ནམ་མཁའི་དུས་ཡིན།  ཉི་མ་ཤར་ནས་དྲོས་ཆེན་ཡན་མེའི་དུས་ཡིན།  དྲོས་ཆེན་ནས་གུང་ཡོལ་ཡན་སའི་དུས་ཡིན།  གུང་ཡོལ་ནས་དགོང་ཀ་ཡན།  ཉི་མ་མདུང་གང་ཚུན་འབྱུང་བ་རླུང་གི་དུས་ཡིན།  ཉི་མ་མདུང་གང་ནས་སྐར་མ་མ་རྫོགས་ཚུན་འབྱུང་བ་ཆུའི་དུས་ཡིན།  དེ་ནི་ཉིན་གྱི་འབྱུང་བ་ལྔའི་རྩི་ལུགས་ཡིན།  མཚན་གྱིས་འབྱུང་བ་ལྔའི་ཚད་ནི།  ནམ་ལངས་ཕན་སྐྱ་རེང་རྩེ་ཤར་ཚུན།  འབྱུང་བ་ནམ་མཁའི་དུས་ཡིན།  སྐྱ་རིང་ཤར་བ་ཕན་ཐོ་རས་ཚུན།  འབྱུང་བ་མེའི་དུས་ཡིན།  ཐོ་རས་ཕན་སྲོད་ཚུན།  འབྱུང་བ་སའི་དུས་ཡིན།  སྲོད་ཕན་ཉལ་འཇགས་ཚུན།  འབྱུང་བ་རླུང་གི་དུས་ཡིན།  ཉལ་འཇགས་ཕན་སྐར་མ་རྫོགས་ཚུན།  འབྱུང་བ་ཆུའི་དུས་ཡིན།  ཉམས་ལེན་ཐུན་མཚམས་སུ་བྱེད་དུས་ཡིན།  རླུང་རོ་དགུ་ཕྲུག་དང་།  གཏུམ་མོ་དྲོད་ཁྲིད་ཀྱི་འཕྲུལ་འཁོར་དང་།  [884]རྒྱ་མོ་དར་འཐག་གི་འཕྲུལ་འཁོར་རྣམས།  ཐུན་གསུམ་ལྔ་བདུན།  དམིགས་པ་བདུན་བསྐོར་བཟུང་བའི་མཚམས་སུ་བྱེད་པ་ཡིན།  རླུང་སྣ་ཁུང་གཡས་གཡོན་ཨེ་མཉམ་བལྟའོ།  གང་མ་མཉམ་པའི་རླུང་འཚངས་ངོས།  རྒྱལ་མོ་དར་འཐག་གི་འཕྲུལ་འཁོར།  འཚངས་ངོས་ཀྱིས་རླུང་བཟུང་པ་ནི།  གསུམ་ལྔ་བདུན།  འཕྲུལ་འཁོར་རླུང་མ་མཉམ་ཚེ་བྱེད་པ་ཡིན།  རླུང་གཡས་ནས་རྒྱུ་ན།  སྐྱོན་གྱི་ཚོགས་རྣམས་འཆར་རོ།  གཡོན་ནས་རྒྱུ་ན་ཡོན་ཏན་གྱི་ཚོགས་རྣམས་འཆར་རོ།  མཉམ་པོར་རྒྱུ་ན་སྐྱོན་ཡོན་གཉིས་མེད་རིག་པ་ཀ་དག་ཆེན་པོར་གནས་པ་ཡིན།  ནམ་མཁའི་རླུང་གིས་སྣ་ཁུང་གཉིས་ན་རླུང་རྒྱུ་བའི་དུས།  མཉམ་པོར་ཐང་ཀར་གླིང་བུ་བཞིན་དུ་སང་སང་འགྲོ་བ་ཡིན།  དེ་དུས་སྒོམ་ན་རིག་པ་ཀ་དག་ཆེན་པོར་སྒྲིབ་མེད་དུ་གནས་པ་ཡིན།  མེའི་རླུང་སྣ་ཁུང་གཉིས་ནས་རྒྱུ་བའི་དུས།  མཁུར་འགོ་གཡས་གཡོན་གཉིས་ན་འཁྲི་ཞིང་འདུག་པ་ཡིན།  དེའི་དུས་རིག་པ་རྗེན་བར་ས་ལེར་གནས་པ་ཡིན།  ཚིག་པ་ཟ།  ཆགས་པ་སྐྱེ།  དེ་དུས་རྩ་རླུང་འཕྲུལ་འཁོར་གློད།  ཤེས་པ་རང་མལ་དུ་སྐྱོང་བ་ཡིན།  སའི་རླུང་ནི་སྣ་ཁུང་གཉིས་ན་རྒྱུ།  དེ་དུས་ཐུར་དུ་ཤར་ཤར་འགྲོ་བ་ཡིན།  དེ་དུས་སྣང་བ་འཐིབ།  རིག་པ་རྨུགས།  [885]སྒོམ་ཡང་དོན་མི་གསལ་ན།  ཉམས་ལེན་མི་བྱེད་ཕྱག་བསྐོར་བཟླས་བརྗོད་བྱེད་པ་ཡིན།  རླུང་གི་རླུང་ནི་སྣ་ཁུང་གཉིས་ན་རྒྱུ་བའི་དུས།  སྣ་འགོ་འགྲིམས་ནས་སྐྲ་མཚམས་སུ་ཏལ་ཏལ་འགྲོ་བ་ཡིན།  དེའི་དུས་སྣང་བ་འཕྱོ།  རིག་པ་མཐོ།  ཤེས་པ་མི་ནོན།  འགྲོ་སྙིང་འདོད་པ་འོང་།  རིག་པ་སྙིང་དཀྱིལ་དུ་ཕབ་ནས།  ལྟ་སྟངས་སྨད་ནས་ནན་ཏན་དུ་སྒོམ་པ་ཡིན།  ཆུའི་རླུང་སྣ་ཁུང་གཉིས་ནས་རྒྱུ་བའི་དུས།  སྣ་སྒོའི་ཀ་བ་ལ་འཁྲིལ་ཏེ་སྣ་ཟུར་འཚུབས་སྣ་སྒོ་ཟིལ་བ་ཕྲོམ་ཕྲོམ་བྱེད་པ་ཡིན།  དེའི་དུས་ཤེས་པ་དྭངས་རིག་པ་གསལ།  འགྱུ་བ་གང་འཕྲོས་ཆུ་ནང་གི་ཉ་བཞིན་ཧྲིག་གེ་རིག་པ་ཡིན།  ཤེས་པའི་མདངས་འདོན་སྒོམ་པ་གལ་ཆེ་བ་ཡིན།  འབྱུང་བ་ལྔ་ཡི་རླུང་གིས་དུས་ཚོད་འཛིན་པ་དང་།  འབྱུང་བ་ལྔ་ཡི་རླུང་གིས་ཚད་འཛིན་པ་དང་།  འཕྲུལ་འཁོར་རྩ་རླུང་གི་ལག་ལེན།  ཨིཐི།  ས་མ་ཡ༎  ༸  དེ་ནས་ལྟ་སྟངས་གི་བོགས་འདོན་པ་ནི།  དང་པོ་ཐིག་ལེ་ཤར་བའི་དུས།  མིག་གཉིས་མཉམ་པོར་བལྟ་བ་ཡིན།  ཟླ་ནམ་མཁའི་རླུང་ཟིན་པས་སྟེང་བོན་སྐུའི་ལྟ་སྟངས་བྱའོ།གམ་མཐོང་དང་དཀར་ཤས་ཆེ།  གྱེན་ལ་ལྟ་བ་གནད་ཡིན་ནོ།  གྱེན་མེའི་རླུང་ཟིན་པས་འོག་སྤྲུལ་སྐུའི་ལྟ་སྟངས་བྱའོ།འབྲེང་མཐོང་དང་དམར་ཤས་ཆེ།  ཐུར་ལ་ལྟ་བ་གནད་[886]ཡིན་ནོ།  གྲུ་སའི་རླུང་ཟིན་པས་གཡས་ཐབས་ཀྱི་ལྟ་སྟངས་བྱའོ།བཞིར་མཐོང་དང་སེར་ཤས་ཆེ།  གཡས་སུ་ལྟ་བ་གནད་ཡིན་ནོ།  ཟླུམ་རླུང་གི་རླུང་ཟིན་པས་གཡོན་ཤེས་རབ་ཀྱི་ལྟ་སྟངས་བྱའོ།པོར་མཐོང་དང་ལྗང་ཤས་ཆེ།  གཡོན་དུ་ལྟ་བ་གནད་ཡིན་ནོ།  གྲུ་ཆུའི་རླུང་ཟིན་པས་དབུས་རྫོགས་སྐུའི་ལྟ་སྟངས་བྱའོ།གསུམ་མཐོང་དང་མཐིང་ཤས་ཆེ།  ཟུར་དང་དབུས་སུ་ལྟ་བ་གནད་ཡིན་ནོ།  ཕོ་རྣམས་གཡས་དང་མོ་རྣམས་གཡོན།  ཁ་འབྱུང་བ་ལྔ་ཡི་རླུང་ཟིན་པས་འཁོར་ལོ་བསྒྱུར་བའི་ལྟ་སྟངས་བྱའོ།ཁ་དོག་ལྔ་གསལ་རིག་དངས་ལ།  གང་ཡང་མི་འགྱུར་གནད་ཡིན་ནོ།  མདོར་ན་འཆར་ཚུལ་གང་ཆེར་ལྟ།  རྫོགས་ཆེན་སྙིང་གི་མེ་ལོང་ནས།  བོགས་འདོན་གྱི་མན་ངག།  ཨིཐི༎  ༸  འོད་གསལ་ནང་དུ་ལུས་གནད་ལ།  མི་འགྱུར་གཡུང་དྲུང་ལྷུན་པོ་ལ།  ཡན་ལག་བརྒྱད་ལྡན་ཐབས་ཤེས་བཅུ།  ལག་པ་ཐབས་གདེངས་གཡས་གཡོན་གཉིས།  འཕྲག་པ་ལྗིད་ཁུར་གཡས་གཡོན་གཉིས།  མོན་མོ་ཁུ་ཚུར་གཡས་གཡོན་གཉིས།  གསེར་ཉ་ཁུག་ལེན་གཡས་གཡོན་གཉིས།  གྱད་ཀྱིས་འདེགས་སྟངས།  ཁྱུང་གིས་གཟིགས་སྟངས།  འཁོར་ལོ་མདུང་ཚུགས་བདུད་རྩི་ཞུན་ཆེན།  མན་ངག་ག་པུར་གཏུམ་མོ་དྲོད་ཁྲིད།  མགོ་བོ་པདྨ་ཁ་འབྱེད།  སེང་གེ་ཟེར་སྤྲུག་རྣམས་ལ་བླ་མ་སྒོམ་ལ།  ཐིག་ལེ་དབབ་[887]འབེབས་ཨིཐི།  མགོ་བོ་བད་ཀན་གྱི་ནད་ལ།  མགོ་བོ་པདྨ་ཁ་འབྱེད་ཀྱི་འཕྲུལ་འཁོར་བྱ་སྟེ།  ལུས་གནད་གཡས་འཐེན་གཡོན་འཐེན་གྱི་སྟེང་ནས།  རྩ་གསུམ་གསལ་གཏབ།  རླུང་རོ་དགུ་ཕྲུག་ཅིག་འབུད།  དབུས་མཐིང་སྤྱི་གཙུག་ཐེབ་ལོང་ཙམ་ཅིག་སྟོང་སོང་ངེ་ཡོད་པར་སྒོམ།  བད་ཀན་གྱི་ནད་རླང་སྔོན་དམར་བུན་ནུ་ནུ་ཐོན་པར་བསམ།  དེ་ལ་ཤེས་པ་གཏད་ལ་རླུང་གཞུར་མནོན་བདུན་སྒོམ།  རླུང་རོ་སངས་ཀྱིས་འཕེན།  པདྨ་ཁ་འབྱེད་ཀྱི་འཕྲུལ་འཁོར་ལ།  ལྟག་མིག་འཕྲག་ཅོག  ལྟག་སྐྱུར་རྣམས་བྱ།  ཧ་ཕཊ་བརྗོད་པས་མགོ་བོ་པདྨ་གྱེས་པ་ལྟར།  ཀླད་པ་ཀླད་སྤྲིན་དང་བཅས་པ།  སྔོན་དམར་གཞའ་ཡར་བ་བཞིན།  མི་དམིགས་པའི་རྒྱས་གདབ་པོ།  སྟོད་འཚངས་ཚད་པའི་ནད་ལ།  བདུད་རྩི་ཐིགས་པའི་དམིགས་པ་ཡིན།  ལུས་གནད་གཡས་འཐེན་གཡོན་འཐེན་གྱི་སྟེང་ནས།  རྩ་གསུམ་གསལ་བཏབ།  རླུང་རོ་དགུ་ཕྲུག་སངས་ཀྱིས་འབུད།  སྙིང་གི་དཀྱིལ་ལམ་ཁོག་སྟོད་ནང་གནས་སུ།  མཾ་སྔོན་པོ་ཞིག་སྒོམ།  མཾ་ལས་བདུད་རྩི་ག་བུར་གྱི་ཆུ་ཚབ་ཚུབ་བབས་ནས།  ལུས་སྐེད་རེག་བཅིངས་ས་ཡན་ཆོད།  འཁྱགས་ཕྲོམ་མེ་ལྟེམ་མེར་གནས་པར་བསམ།  དེ་ལ་ཤེས་པ་གཏད་ལ།  རླུང་གཞུར་མནོན་བདུན་སྒོམ།  [888]རླུང་རོ་སངས་ཀྱིས་འབུད།  གཏུམ་མོ་དྲོད་ཁྲིད་ཀྱི་འཕྲུལ་འཁོར།  གཡས་འཐེན་གཡོན་འཐེན་བདུན།  སྐེ་གཅུས་བདུན།  སེང་གེ་ཟིལ་སྤྲུགས་བདུན།  སྤྲུག་ཆུང་བདུན་བྱ་ལ་རླུང་རོ་སངས་ཀྱིས་འབུད།  ཧ་ཕཊ་བརྗོད།  སྟོང་པ་མི་དམིགས་པའི་རྒྱས་གདབ་བོ།  སྨད་གྲང་བའི་ནད་ལ།  གཏུམ་མོ་དྲོད་ཁྲིད་ཀྱི་དམིགས་པ་ལ།  ཚང་སྟང་མེའི་ལུས་གནད་སྟེང་ནས།  རྩ་གསུམ་གསལ་གདབ་ལ།  རླུང་རོ་དགུ་ཕྲུག་ཅིག་འབུད།  གསང་གནས་ཁོག་སྨད་ནད་གནས་སུ།  རཾ་དམར་ནག་གཅིག་བསམ།  རཾ་ལ་ཡེ་ཤེས་ཀྱི་མེ་རྐེད་རག་བཅིངས་པ་མན་ཆད།  ཚ་ཅི་ལི་ལི་འབར་བར་བསམ།  དེ་ལ་ཤེས་པ་གཏད་ནས།  རླུང་གཞུར་མནོན་བདུན་སྒོམ།  རླུང་རོ་གཅིག་སངས་ཀྱིས་འབུད།  རྒྱ་མོ་དར་འཐག་གི་འཕྲུལ་འཁོར།  གཡོན་གཡས་ལན་གསུམ་ལྔ་བདུན་དགུ་བརྒྱ་མན་འཕང་།  ཨིཐི།  ས་མ་ཡ་རྒྱ༎  རླུང་ནད་ཅན་ལ་བདུད་རྩི་ཞུན་ཆེན་ལྟ་བུའི་འཕྲུལ་འཁོར།  ལུས་གནད་ཙོག་བུའི་སྟེང་ནས།  རྩ་གསུམ་གསལ་བཏབ།  རླུང་རོ་དགུ་ཕྲུག་བུས།  རང་གིས་ཕྱག་མཐིལ་གཡོན་པའི་སྟེང་དུ།  སེང་ཁྲི་ཉི་ཟླ་པདྨའི་གདན་ལ།  རྩ་བའི་བླ་མ་རྫོགས་སྐུ་གཤེན་ལྷ་འོད་དཀར་ཞལ་གཅིག་ཕྱག་གཉིས་པ།  དབུ་རྒྱན་སྙན་[889]ཆ་མགུལ་ཆུ་དོ་ཤལ་སེ་མོ་དོ།  ཕྱག་གདུབ་ཞབས་གདུབ་རིན་པོ་ཆེ་ཡིས་སྤྲས་པ།  སྤྱི་གཙུག་ཏུ་ཡར་ལ་རིག་འཛིན་སྙན་རྒྱུད་ཀྱི་བླ་མ་རྣམས།  མུ་ཏིག་སྟར་ལ་རྒྱུས་པ་ལྟར།  ཁུངས་ཀྱི་ཀུན་བཟང་ལ་ཁྲིག་གིས་ཐུག་པ།  དེ་ལ་གཡུང་དྲུང་གནས་བཞིའི་ལྷ་ཚོགས་ཀྱིས་བསྐོར་བར་བསམ།  ལྷ་ཚོགས་དེ་རྣམས་ཀྱིས་ཐུགས་ལས་འོད་ཟེར་ཡར་འཕྲོས།  དབྱིངས་ནས་སྤྱན་དྲངས་གཉིས་མེད་བསྟིམ།  ལྷ་ཚོགས་རྣམས་ལ་ཕྱག་འཚལ་སྡིག་པ་བཤགས།  མཆོད་པ་ཕུལ།  དགེ་བ་ལ་ཡིད་རང་བསམ་པའི་འདུན་པའི་ངང་ལས།  བདག་གི་རྩ་རླུང་འཕྲུལ་འཁོར་གྱི་དྲི་རླངས་ཁམས་དང་སྐྱེ་མཆེད།  ཐམས་ཅད་མཆོད་འབུལ་གྱི་ལྷ་མོ་གྲངས་མེད་པར་གྱུར་ནས།  ལྷ་ཚོགས་རྣམས་ལ་ཕུལ་བས་མཉེས་ནས།  འོད་ཟེར་གྱི་ཚུལ་དུ་ཞུ་ནས་བདག་ལ་ཐིམ་པར་བསམ།  རྐང་མཐིལ་དུ་ཡཾ་ལྗང་ཁུ།  གསང་བར་རཾ་དམར་ནག  ཐུགས་ཀར་ཨཱོྃ་དམར་པོ་ཁ་དོག་ལྔ་ལྡན།  མགྲིན་པར་ཨ་དཀར་པོ།  ཀླད་པའི་དུང་ཁང་དུ་ཧྃ་དཀར་པོ།  ཟླ་ཚེས་ནོར་བུའི་བརྒྱན་པར་སྒོམ།  དེ་ལ་ཤེས་པ་གཏད་ལ།  རླུང་གཞུར་མནོན་བདུན་སྒོམ།  རླུང་རོ་འབུད།  འཇམ་རླུང་དལ་བུ་ཞིག་འཐེན་པས།  ཡཾ་ལས་རླུང་བྱུང་།  རཾ་ལ་ཕོག་པས།  མེ་མོ་ཁབ་[890]ཙམ་ཞིག་ཏུ་གྱུར།  མེ་འོད་ཐུགས་ཁའི་ཨཱོྃ་ལ་ཕོག་པས།  མེ་དེ་བས་སྦོམ་པ་ཞིག་འབར་བའི་འོད་ཨ་ལ་ཕོག་པས།  ཨ་འོད་དུ་ཞུ་ནས།  མེ་དེ་བས་ཆེ་བའི་འོད་ཀླད་པའི་ཧྃ་ལ་ཕོག་པས།  ཞུན་མར་ལ་མེ་ཆེན་ཕོག་པ་བཞིན།  ཧྃ་འོད་དུ་ཞུ་ནས།  བྱང་ཆུབ་སེམས་ཀྱི་ཐིག་ལེ་བདུད་རྩི་ཞུན་ཆེན་ལྟ་བུ་མར་བབས་ནས།  ལུས་ཕྱི་ནང་རྩ་གནས་བ་སྤུའི་བུ་ག་དང་བཅས་པ་ཐམས་ཅད་དྲོད་རྐྱལ་མར་ཁུས་ཁེངས་པ་ལྟར་ལྡེམ་མེ་གནས་པར་བསམ།  བདུད་རྩི་ཞུན་གྱིས་ལུས་ཀུན་གང་ནས།  སྣུམ་མེར་སོང་བར་བསམ།  དགེའོ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༡༠
[891] ཨ  ༎རྫོགས་པ་ཆེན་པོ་ཞང་ཞུང་སྙན་རྒྱུད་ལས་འཁྲུལ་ཞལ་ཤེས་མན་ངག་བཞུགས་སོ༎[892]༄༅།  །ཀུན་ཏུ་བཟང་པོ་ཕྱི་ནང་བར་ཆོད་སེལ་ལ་ཕྱག་འཚལ་ལོ༎  སྙན་རྒྱུད་གགས་སེལ་འཕྲུལ་འཁོར་རིམ་པ་ལ།  རྩ་བ་ཡན་ལག་བྱེ་བྲག་རྣམ་པ་གསུམ།  སྔོན་འགྲོའི་འཕྲུལ་འཁོར་རིམ་པ་དྲུག་ཏུ་བསྟན།  སྦྱོར་བ་རྩ་ལམ་སྦྱང་པ་རྩ་རླུང་གཞུང་དུ་གསལ།  རྩ་བ་ཡན་ལག་བྱེ་བྲག་རྣམ་པ་གསུམ།  རླུང་གི་དུག་ཕྱུང་རྩ་འདུལ་བསྟན་པ་ལ།  རྩུབ་རླུང་གཡས་ནས་ཕྱི་རུ་དྲག་ཏུ་འབུད།  བསྡུ་རླུང་གཡོན་ནས་རིང་དུ་དལ་གྱིས་རྔུབ།  མ་ནིང་རང་ལུས་ཀུན་ལ་ཁྱབ་པར་བཟུང་།  ཡན་ལག་མགོ་བོ་ལུས་པོ་ཀུན་ཕུར་ནས།  རྐང་ལག་ཤད་ཀྱི་བརྐྱང་ནས་རླུང་རོ་རྗེས་ལ་བཏང་།  སྙིགས་མ་འདོན་[893]ཕྱིར་ཧ་དང་ཕཊ་སྒྲ་བཏོན།  རླུང་སྦྱོར་གོང་ལྟར་བྱས་ནས་ལུས་པོ་ཕུར།  རྐང་པ་གཡས་པ་ལག་པས་འཐེན་ནས་ཐེངས་བདུན་སྤྲུག་པར་བྱ།  གཡོན་པ་རླུང་སྦྱོར་སྤྲུག་པ་དེ་དང་མཐུན།  རླུང་གོང་ལྟར་གནད་དུ་བསྣུན་པ་དང་།  ལག་པ་གཡས་པའི་ལག་མགོ་མཆན་ཁུང་རེག་པ་ཙམ་སྤྲུག་བརྐྱང་ཐེངས་བདུན་བྱས་ནས་རླུང་རོ་འབུད།  གཡོན་ཡང་དེ་དང་མཐུན་པར་བྱ།  རླུང་སྦྱོར་བྱས་ཏེ་ལག་ངར་གཤིབ་ནས་མཐིལ་གཉིས་ས་ལ་བསྟན།  མདུན་དུ་བརྐྱང་ནས་རྐང་མགོ་བྲང་ལ་རེག  སྤྲུག་བརྐྱང་ཐེངས་བདུན་བྱས་ལ་རླུང་རོ་འབུད།  ལུས་སྤྲུག་ཧ་སྒྲ་ཐེབས་གསུམ་འདོན།  ལུས་པོ་ཀུན་ལ་[894]སྦྱོར་བ་དེ་ལྟར་བྱ།  ལུས་ཕུར་གཟུགས་བཞི་སྤྲུག་པར་བྱ།  རླུང་འབུད་ཧ་སྒྲ་རླུང་རོ་འདོན།  རྩ་འདུལ་ཡན་ལག་བཞི་སྦྱོར་ཆ་སྙོམས་ཡིན།  འཕྲུལ་འཁོར་སྔོན་འགྲོ་སྦྱོར་བ་དྲུག་པོ་འདི།  བརྗེད་ཐོ་བརྡ་ཚིག་ཟུར་ཙམ་བཀོད་པའོ།  སྔོན་འགྲོའི་འཕྲུལ་འཁོར་ཡོན་ཏན་བསྟན་པ་ནི།  རྩ་རླུང་ཆ་བསྙམ་རྩ་སྦུབས་སེལ་བར་བྱེད།  འབྱུང་བ་ཆ་བསྙམ་ཕུང་པོ་གནད་དུ་ཚུད།  རིག་པ་དྭངས་ཤིང་རླུང་གི་བྱེ་བྲག་ཕྱེད་པའི་ཡོན་ཏན་ཡོད་དོ༎  ༈  དཔོན་རྒྱལ་བཙན་པོའི་དགོངས་པ་ལ།  རྩ་བའི་འཕྲུལ་འཁོར་གནད་དོན་བསྟན་པ་ནི།  གྱད་ཀྱིས་ཐོ་བརྡེག་ཡེ་ཤེས་སྐར་ཁུང་གཉིས།  འཁོར་ལོ་བཞི་སྒྲིལ་རྒྱ་[895]མདུད་ཟུར་བཀྲོལ་བཞི།  དར་ལྕེ་གྱེན་སྤྲུག་སྟག་མོའི་མཆོངས་སྟབས་དྲུག་གོ།  ༈  དང་པོ་ཞེ་སྡང་གྱད་ཀྱི་ཐོ་བརྡེག་ལ།  ལག་པ་ལྟག་ཁུང་སྤྲད་ནས་སོར་མོ་ལྔ་ཡང་བསྣོལ།  པུས་གཉིས་ས་ལ་བཙུགས་ལ་བོལ་ཚིགས་རྒྱབ་ཏུ་བསྣོལ།  ལྗིད་རྣམས་པུས་མོར་བཀལ་ནས་རྐེད་པ་བསྲེང་།  མཇིང་པ་མགོ་བོ་རྒྱབ་ཏུ་བཀྱེད་ཅིང་ནང་དུ་བཀུག  གྲུ་མོ་པུས་མོར་རྒྱབ་ནས་བཀུག་བཀྱེད་ཐེངས་བདུན་བྱ།  བསིགས་སྤྲུག་རླུང་འབུད་ཧ་སྒྲ་རླུང་རོ་འདོན༎   ༈  གཉིས་གཏི་མུག་ཡེ་ཤེས་སྐར་ཁུང་ལ།  སྐྱིལ་ཀྲུང་བཅས་ལ་ལག་སོར་ནང་དུ་བཀུག  སྤྱི་མགོ་གཡས་གཡོན་གཉིས་པོ་མཐེ་[896]མོས་བརྟེན།  གྲུ་མོ་གཡས་གཡོན་པུས་མོའི་སྟེང་དུ་བཞག  མཆན་འོག་གཡས་གཡོན་གྲུ་གསུམ་སྐར་ཁུང་བྱ།  ཕྱི་སྒྲིལ་ནང་སྒྲིལ་ལྟག་པ་ས་ལ་བཙུག་པ་ཐེང་བདུན་བྱ༎  ༈  གསུམ་པ་ང་རྒྱལ་འཁོར་ལོ་བཞི་སྒྲིལ་ནི།  སྐྱིལ་ཀྲུང་བཅས་ནས་བརླ་གཡས་གཡོན་འོག་ཏུ་རྐང་མགོ་མནན།  ཆང་པ་གཡས་གཡོན་གྱིས་རྐང་པའི་མཐེ་བོང་གཡས་གཡོན་བཟུང་།  ཕྱི་རུ་སྒྲིལ་ནས་ལྟག་པ་ས་ལ་བཙུག  ནང་དུ་སྒྲིལ་ནས་པུས་མོ་ས་ལ་བཙུག  སྒྱིད་ཁུག་རྐེད་པ་ཤད་ཀྱིས་བསྲང་།  ཐེངས་བདུན་བྱེད་པ་གོང་ལྟར་རོ།  གསིགས་སྤྲུག་གོང་དང་མཐུན༎  ༈  བཞི་པ་འདོད་ཆགས་རྒྱ་མདུད་ཟུར་བཀྲོལ་ལ།  སྐྱིལ་ཀྲུང་བཅས་ལ་གྲུ་མོ་གཡས་གཡོན་ཤད་ཀྱིས་བརྐྱང་།  མཐེ་བོང་གཉིས་པོས་མཆན་ཁུང་གཡས་གཡོན་མནན།  སོར་མོ་བཞི་པོ་ཐུགས་ཁར་སྤྲད།  གྲུ་མོ་གཡོན་པས་པུས་མོ་གཡས་ལ་ཐུག་པ་དང་།  གཡས་ཀྱིས་གཡོན་ལ་ཐུག་པར་བྱ།  གཡས་གཅུ་གཡོན་གཅུ་ཐེངས་བདུན་བྱ།  གསིགས་སྤྲུག༴༎  ༈  ལྔ་པ་ཕྲག་དོག་དར་ལྕེ་གྱེན་སྤྲུག་ལ།  རྐང་པ་ལག་པ་ས་ལ་བཙུག  རྐང་ལག་གཡས་པ་གནམ་ལ་བསྟན་ནས་ཐེངས་བདུན་སྤྲུག།  གཡོན་པ་ལ་ཡང་དེ་དང་མཚུངས༎  ༈  དྲུག་པ་བྱིང་རྒོད་སྟག་མོའི་མཆོངས་སྟབས་ལ།  [897]ལག་པ་གཉིས་རྐང་པའི་ཕྱི་ནས་ནང་དུ་འདྲེན།  མགོ་བཀུག་ལ་ལག་པ་གཉིས་ཀྱིས།  རྣ་བ་གཡས་གཡོན་འཇུས་ལ་ཐེངས་བདུན་མཆོངས།  ཕྱི་ལ་ཡང་དེ་བཞིན་མཆོངས།  སྙན་རྒྱུད་རྩ་བའི་འཕྲུལ་འཁོར་དྲུག་པོ་འདི།  དཔོན་རྒྱལ་བཙན་པོའི་དགོངས་པ་ཡིན།  ཉིན་མཚན་ལྟ་སྟངས་བཅུ་དང་སྤྲད་ནས་ཉམས་སུ་བླང་ངོ་།  གྱད་ཀྱི་ཐོ་བརྡེག་ཡོན་ཏན་ལ།  ནམ་མཁའི་རྩ་ལམ་གྲོལ་ཅིང་ཞེ་སྡང་རྩ་སྒོ་འགག  རྣམ་ཤེས་ཕུང་པོ་གྲོལ་ནས་བོན་སྐུའི་ཞིང་ཁམས་འཆར།  ནམ་མཁའི་དྭངས་མ་འཆར་ཞིང་བཞི་འདུས་ནད་ལས་གྲོལ།  ཤེས་བྱ་རང་སར་གྲོལ་ནས་ཕྱི་ནང་བར་ཆོད་སེལ།  མཁའ་ལ་ནུབ་པ་མེད་ཅིང་སྟོང་ཉིད་ཡེ་ཤེས་འཆར༎  ༸  གཏི་མུག་ཡེ་ཤེས་སྐར་ཁུང་ཡོན་ཏན་ལ།  གཟུགས་ཕུང་རང་སར་གྲོལ་ནས་སའི་དངས་མ་འཆར།  རྫོགས་པའི་སྐུ་རྣམས་འཆར་ཞིང་རྒྱས་པའི་དཀྱིལ་འཁོར་གཟིགས།  གཏི་མུག་རྩ་སྒོ་འགག་ཅིང་མེ་ལོང་ཡེ་ཤེས་རྫོགས།  གཟུགས་ཁམས་དབང་དུ་འདུས་ཤིང་རི་བྲག་ལ་ཐོགས་པ་མེད།།  ༸  ང་རྒྱལ་འཁོར་ལོ་བཞི་སྒྲིལ་ཡོན་ཏན་ལ།  འདུ་བྱེད་ཕུང་པོ་གྲོལ་ཞིང་རླུང་གི་དངས་མ་འཆར།  ངོ་བོ་ཉིད་སྐུ་གཟིགས་ཤིང་སྐུ་གསུམ་དཀྱིལ་འཁོར་འཆར།  ང་རྒྱལ་རྩ་སྒོ་འགག་ཅིང་ཇི་[898]ལྟའི་ཡེ་ཤེས་གྲོལ།  རླུང་ལ་རང་དབང་ཐོབ་ཅིང་བང་མགྱོགས་སྟོབས་དང་རྒྱས༎  ༸  འདོད་ཆགས་རྒྱ་མདུད་ཟུར་བཀྲོལ་ཡོན་ཏན་ལ།  ཚོར་བའི་ཕུང་པོ་གྲོལ་ཅིང་མེའི་དངས་མ་འཆར།  སྤྲུལ་སྐུ་ཐ་དག་རྫོགས་ཤིང་སྤྲུལ་པའི་དཀྱིལ་འཁོར་འཆར།  འདོད་ཆགས་རྩ་སྒོ་འགག་ཅིང་སོར་རྟོགས་ཡེ་ཤེས་རྒྱས།  མེ་ལ་རང་དབང་ཐོབ་ཅིང་གཏུམ་མོའི་མེ་དྲོད་འབར།  ཕྲག་དོག་དར་ལྕེ་གྱེན་སྤྲུག་ཡོན་ཏན་ལ།  འདུ་ཤེས་ཕུང་པོ་གྲོལ་ཞིང་ཆུའི་དངས་མ་འཆར།  མངོན་པར་བྱང་ཆུབ་སྐུ་རྫོགས་དཀྱིལ་འཁོར་རྣམ་ལྔ་འཆར།  ཕྲག་དོག་རྩ་སྒོ་འགག་ཅིང་ཇི་སྙེད་ཡེ་ཤེས་རྒྱས།  ཆུ་ལ་རང་དབང་ཐོབ་ཅིང་བྱིང་པ་མེད༎  ༸  བྱིང་རྒོད་སྟག་མོའི་མཆོངས་སྟབས་ཡོན་ཏན་ལ།  སྟོབས་རླུང་ཤུགས་རྣམས་རྫོགས་ཅིང་བྱིང་རྨུགས་རང་སར་སངས།  རླུང་སེམས་དབུ་མར་ཆུད་ཅིང་འགྱུ་བྱེད་རང་སར་གྲོལ།  དེ་ནི་རྩ་བའི་འཕྲུལ་འཁོར་ཡོན་ཏན་བསྟན་པའོ༎  ༈  གཉིས་པ་གགས་སེལ་འཕྲུལ་འཁོར་རིམ་པ་ལྔ་རུ་བསྟན།  ངང་མོ་ཆུ་འཐུང་འབྲོང་མོ་ཟུར་བརྡུང་དང་།  རྐྱང་མོའི་ཉལ་སྟབས་ཁྲའི་རླུང་འཛིན་དང་།  གླིང་བཞི་མཐའ་སྒྲིལ་གགས་སེལ་འཕྲུལ་འཁོར་ལྔ༎  ༈  དང་པོ་ངང་མོའི་འཕྲུལ་འཁོར་ནི།  ལུས་པོ་ཤད་ཀྱིས་བསྲང་ནས།  རྐེད་པ་[899]ཆང་པས་བཟུང་ལ་མཐེ་བོང་ནང་དུ་བསྟན།  སྤྱི་བོ་ས་ལ་ནང་དུ་བཙུག་ལ་རྒྱབ་དུ་འགྱེད།  དེ་འདྲ་ཐེངས་བདུན་བྱ།  གསིགས་སྤྲུག་རླུང་འབུད་ཧ་སྒྲ་རླུང་རོ་འདོན།།  ༈  གཉིས་པ་འབྲོང་མོ་ཟུར་བརྡུང་ལ།  ལངས་ལ་མཛུབ་མོ་ནང་དུ་བསྟན་ཞིང་རྐེད་པ་བཟུང་།  རོ་སྟོད་པུས་མོར་བཀལ་ལ་བསྣོལ་མ་བསྐོར་བདུན་བྱ༎  ༈  གསུམ་པ་རྐྱང་མོའི་ཉལ་སྟབས་ལ།  ལུས་པོ་བསྲང་ལ་མཛུབ་མོ་ནང་བསྟན་རྐེད་པ་བཟུང་།  རོ་སྟོད་བསྒྱུར་ཞིང་གྲུ་མོ་པུས་མོའི་མགོ་ལ་རེག་ཙམ་བྱ།  གཡས་གཡོན་ཐེངས་བདུན་རེ་མོས་བྱ།  གསིགས་སྤྲུག་རླུང་འབུད་ཧ་སྒྲ་རླུང་རོ་འདོན༎  ༈  བཞི་པ་ཁྲའི་རླུང་འཛིན་ནི།  ཆང་པས་རྐེད་པ་བཟུང་ལ་མཐེ་བོང་ནང་དུ་བསྟན།  རྐང་པ་མཉམ་པོར་གཤིབ་ལ།  རོ་སྟོད་མདུན་བསྒྱུར་རྒྱབ་བསྒྱུར་ཐེངས་བདུན་བྱ།  ༸  ལྔ་པ་གླིང་བཞི་མཐའ་སྒྲིལ་ལ།  ལུས་པོ་ཤད་ཀྱིས་བསྲང་ནས།  ལག་པ་གཡས་གཡོན་བསྣོལ་མར་སྒྲིལ་བ་ཐེངས་བདུན་བྱ།  གསིགས་སྤྲུག་ཧ་འདོན་ཀུན་ལ་དགོས།  ལག་ལེན་དམར་ཁྲིད་ཞལ་ལ་ཤེས།  ༸  ངང་མོའི་ཆུ་འཐུང་ཡོན་ཏན་ལ།  བཞི་འདུས་ནད་ལས་གྲོལ་ཞིང་ནམ་མཁའི་རྩ་སྒོ་འབྱེད།  འབྲོང་མོའི་ཟུར་བརྡུང་ཡོན་ཏན་ལ།  ཚད་པའི་ནད་ལས་གྲོལ་ཞིང་སའི་[900]རྩ་སྒོ་འབྱེད།  རྐྱང་མོའི་ཉལ་སྟབས་ཡོན་ཏན་ལ།  བད་མཁྲིས་ནད་ལས་གྲོལ་ཞིང་རླུང་གི་རྩ་སྒོ་འབྱེད།  ཁྲའི་རླུང་འཛིན་ཡོན་ཏན་ལ།  ཚད་པའི་ནད་ལས་གྲོལ་ཞིང་མེའི་རྩ་སྒོ་འབྱེད།  གླིང་བཞི་མཐའ་སྒྲིལ་ཡོན་ཏན་ལ།  གྲང་བའི་ནད་ལས་གྲོལ་ཞིང་ཆུའི་རྩ་སྒོ་འབྱེད།  ཐུན་མོང་ཡོན་ཏན་ནི།  བང་མགྱོགས་སྟོབས་ལྡན་དྲོད་འབར་ཚེ་ལོ་ལོག་འགྱུར་ཐུབ་པར་བཤད།  དེ་ནི་གགས་སེལ་འཕྲུལ་འཁོར་བསྟན་པའོ།  རྟོག་མེད་ཞིག་པོས་མཛད་པའོ༎  ༈  གཉིས་པ་ཡན་ལག་འཕྲུལ་འཁོར་རིམ་པ་ནི།  རྩ་བ་ལྔ་དང་ཡན་ལག་ལྔ།  རྩ་བའི་འཕྲུལ་འཁོར་ལྔ་པོ་ནི།  འབྱུང་བཞི་རང་འབེབ་རྨ་བྱ་ཆུ་འཐུང་དང་།  སྡོང་པོ་བཞི་འདུས་སྟེང་འོག་བཞི་སྒྲིལ་དང་རྒྱ་མདུད་བཞི་བརྡེག་རྩ་བ་ལྔ།  ༸  དང་པོ་འབྱུང་བཞི་རང་འབེབ་ལ།  སྐྱིལ་ཀྲུང་བཅས་ལ་ལུས་པོ་བསྲང་།  ལག་མཐིལ་བརླ་ལ་མནན་ཅིང་ལག་ངར་བསྲང་།  རོ་སྟོད་ནང་དུ་ཐེངས་བདུན་སྤྲུག་ཅིང་།  ཕྱི་རུ་ཡང་དེ་ལྟར་བྱ།  ༸  གཉིས་པ་རྨ་བྱ་ཆུ་འཐུང་ལ།  རྐང་པ་གཡས་གཡོན་སྔུན་ལ་ཤད་ཀྱིས་བརྐྱང་ནས་རྐེད་པ་བསྲང་།  ལག་པ་རྒྱབ་དུ་བསྣོལ་ལ་སྲིན་ལག་མཐེ་བོས་མནན།  ནང་དུ་མགོ་བོ་བཀུག་ལ་དཔྲལ་བ་པུས་མོ་ཐུག་པར་བྱ།  ཕྱི་རུ་བཀྱེད་བཀྱེད་བྱས་ཤིང་མགོ་བོ་[901]རྒྱབ་ཏུ་གཡས་ལྟ་གཡོན་ལྟ་ཐེངས་བདུན་བྱ།  ༸  གསུམ་པ་སྡོང་པོ་བཞི་འདུས་ལ།  རྐང་པའི་མཐེ་བོང་གཡས་གཡོན་ཆང་པ་གཉིས་ཀྱིས་བཟུང་།  སྒལ་ཚིགས་ས་ལ་བཙུག་ཅིང་རྐང་པ་གནམ་དུ་བརྐྱང་།  རྐང་པ་གྱེས་ཚུལ་བྱ་ཞིང་ཕྱི་སྒྲིལ་ནང་སྒྲིལ་བྱ།  ༸  བཞི་པ་སྟེང་འོག་བཞི་སྒྲིལ་ནི།  རྐང་འགོ་གཡས་གཡོན་བསྣོལ་ལ་ཆང་པ་གཉིས་ཀྱིས་བཟུང་།  རྒྱབ་ཏུ་སྒྲིལ་ལ་ལྟག་པ་ས་ལ་བཙུག  ནང་དུ་སྒྲིལ་ལ་དཔྲལ་བ་ས་ལ་བཙུག  དེ་འདྲ་ལན་བདུན་བྱ།  ༸  ལྔ་པ་རྒྱ་མདུད་བཞི་བརྡེག་ལ།  རྡོ་རྗེ་སྐྱིལ་ཀྲུང་བཅས་ལ་སྒྱིད་ཁུང་བར་ནས་ལག་པ་གཡས་གཡོན་བཏོན།  ཆང་པས་སྒྱིད་པ་བཟུང་ལ་འབེབ་སྐོར་ཐེངས་བདུན་བྱ།  ཡན་ལག་རྩ་བའི་འཕྲུལ་འཁོར་ཡོན་ཏན་ལ།  འབྱུང་བཞིའི་ནད་ལས་གྲོལ་ཞིང་རླུང་སེམས་གནད་དུ་ཆུད།  སྣང་བ་སྒྱུ་མར་གྲོལ་ཅིང་འཁྲུལ་སྣང་ཞེན་པ་ཟློག  ལུས་ཀྱི་སྟོབས་རྒྱས་འབྱུང་བཞི་རང་དབང་ཐོབ།  ཕྱི་ནང་གགས་རྣམས་སེལ་ཞིང་རྩ་རླུང་གནད་དུ་ཆུད།  ལུས་སྣུམ་དྲོད་འབར་མདངས་ཐོན་སྟོབས་རྣམས་རྒྱས་པར་འགྱུར།  ཡན་ལག་རྩ་བའི་འཕྲུལ་འཁོར་ལྔའི་ཡོན་ཏན་ནོ།  ༸  གཉིས་པ་ཡན་ལག་གགས་སེལ་རིམ་པ་ལྔ།  ཁྱུང་ཆེན་གཤོག་རྡེབ་རྨ་བྱ་ཆུ་སྤྲུག་དང་།  བཞི་འདུས་[902]མཐའ་སེལ་ཨེ་ནའི་ཟུར་འགྲོས་དང་།  ཤ་ནའི་ཟུར་སྤྲུག་གགས་སེལ་ལྔ།  ༸  དང་པོ་ཁྱུང་ཆེན་གཤོག་རྡེབ་ལ།  ལག་པ་གཡས་གཡོན་སྤྱི་བོར་བརྐྱང་བསྐུམ་བྱ།  རྐང་ལག་བརྐྱང་བསྐུམ་དུས་གཅིག་སྦྱར་བ་ལག་ལེན་ཤེས་པར་བྱ།  ༸  གཉིས་པ་རྨ་བྱ་ཆུ་སྤྲུག་ལ།  ལུས་པོ་ཤད་ཀྱིས་ལང་ལ་ལག་པ་གཉིས་སོན་ནས་གཤིབ་ལ།  གཡས་སྤྲུག་གཡོན་སྤྲུག་བདུན་བྱ།  ༸  གསུམ་པ་བཞི་འདུས་མཐའ་སེལ་ནི།  རྐང་མཐིལ་སྦྱར་ནས་སྐྱིལ་ཀྲུང་ཚུལ།  ལག་པ་གཉིས་ཀྱིས་རྐང་མགོ་བཟུང་ལ།  སྔུན་དུ་ཐེངས་བདུན་མཆོངས་ཤིང་རྒྱབ་ཏུ་ཡང་དེ་བཞིན་ནོ།  ༸  བཞི་པ་ཨེ་ནའི་ཟུར་འགྲོས་ལ།  རྐང་མཐིལ་གཡོན་པ་རྒྱུ་ཞབས་གཡས་ལ་སྦྱར།  ལག་པ་གཡོན་རྐང་མགོ་བཟུང་།  གཡས་པའི་མཆོངས་འགྲོས་ལག་པ་སྤྲུག  མདུན་རྒྱབ་གཉིས་སུ་བདུན་རེ་དེ་ལྟར་རོ།  གཡོན་དུ་ཡང་དེ་འདྲ་ལན་བདུན་བྱ།  ༸  ལྔ་པ་ཤ་ར་ནའི་ཟུར་སྤྲུག་ལ།  ཤད་ཀྱིས་ལངས་ལ་རྐང་མཐིལ་གཡས་པས་ཐེར་ཁུག་མནན།  རོ་སྟོད་བཀུག་ལ་ལག་པ་གཡས་གཡོན་ཐུར་སེལ་ཟུར་ན་བརྐྱང་།  རོ་སྟོད་འགུལ་རེས་བྱ་ཞིང་ལན་བདུན་བྱ།  ༸  ཡན་ལག་གགས་སེལ་ལྔའི་ཡོན་ཏན་ལ།  འབྱུང་ལྔའི་གགས་གྲོལ།  འབྱུང་བཞིའི་རྩ་སྒོ་འབྱེད།  [903]འབྱུང་བ་ཆ་སྙོམས་བཞི་འདུས་ནད་མི་ཚུགས།  རུས་ཚིག་ཤ་ཁྲག་རྩ་རླུང་རང་སར་སྙོམས།  ཡོན་ཏན་གྲངས་མེད་ལྡན་པར་འགྱུར་གསུངས་སོ།  ལྷུན་གྲུབ་མུ་ཐུར་གྱིས་མཛད་པའོ།  ༸  གསུམ་པ་བྱེ་བྲག་གགས་སེལ་རིམ་པ་ནི།  མགོ་བོ་རོ་སྟོད་ལག་པ་རྐེད་པ་རིམ་གྱིས་བསྟན།  དང་པོ་མགོ་བོའི་གགས་སེལ་མགོ་རིམ་མགོ་ཀྱོག་ལ།  གཡས་གཡོན་བདུན་རེ་བསྐོར་ཅིང་།  མདུན་རྒྱབ་ཐེབས་བདུན་བཀུག  ༸  གཉིས་པ་རོ་སྟོད་གྱི་ལིང་སྒྲོག་འཆིང་ལ།  སྐྱིལ་ཀྲུང་བཅས་ལ་ལག་པ་མདུན་དུ་བསྣོལ།  ལག་འགོ་གཉིས་ཀྱིས་ཕྲག་འགོ་གཡས་གཡོན་བཟུང་།  རོ་སྟོད་བསྐོར་བ་གཡས་གཡོན་རེས་མོས་བྱ།  ༸  གསུམ་པ་ལག་པའི་གགས་སེལ་བྱ་རོག་སྡེར་འཛིངས་ལ།  སྦར་མོ་གཟིངས་ལ་བརྐྱང་རེས་བསྐུམ་རེས་བྱ།  བཞི་པ་རྐེད་པ་ཕོ་བ་རྡོ་རྗེ་རང་འཁོར་ནི།  རྐང་པ་སྐྱིལ་ཀྲུང་བཅས་ལ་གྲུ་མོ་གཡས་གཡོན་བསྣོལ་མར་ཆང་པར་བཅུག  ལག་ངར་བརྩེག་མས་ཕོ་བ་རྐེད་པ་བསྡམ།  རྐེད་པ་གཡས་བསྐོར་གཡོན་བསྐོར་ལན་བདུན་བྱ།  ༸  ལྔ་པ་རྔ་མོང་འདོར་སྟབས་ལ།  རྐང་པའི་མཐེ་བོང་གཉིས་ལག་པ་གཡས་གཡོན་གྱིས་བཟུང་།  ལག་ངར་གཉིས་རྐང་པའི་བར་ནས་བཏོན་ལ་རྐང་པ་བསྐུམ།  [904]རྒྱབ་ཏུ་སྒྲིལ་ཞིང་ལྟག་པ་ས་ལ་བཙུག  རྐང་ལག་ཤད་ཀྱིས་བརྐྱང་ནས་བསྐོར་རྫོགས་ཐེབས་བདུན་བྱ།  བྱེ་བྲག་གགས་སེལ་ཡོན་ཏན་བསྟན་པ་ལ།  ཚ་གྲང་རླུང་མཁྲིས་གདོན་རྐྱེན་ཐམས་ཅད་ལ།  སོ་སོར་ནད་རྣམས་སེལ་བར་འགྱུར།  ནད་རིགས་གང་ཡིན་ཐམས་ཅད་ལ།  སྟོད་སྨད་བྱེ་བྲག་གགས་སེལ་འདི་ལྟར་རོ།  རྗེས་ཀྱི་བྱ་བ་རླུང་གནད་ལ།  རླུང་ཐུན་རེ་ལ་འཕྲུལ་འཁོར་རེ་སྤྱད་པ་ཞལ་ལས་ཤེས།  གསིགས་སྤྲུག་རླུང་འབུད་ཧ་སྒྲ་འདོན།  རིམ་བཞིན་ཀུན་ལ་དེ་ལྟར་མཐུན།  ལག་ལེན་དམར་ཁྲིད་ཞལ་ལས་ཤེས།  བྱེ་བྲག་གགས་སེལ་བརྗེད་ཐོ་འདི།  འོར་སྒོམ་ཀུན་འདུལ་དགོངས་པ་ཡིན།  ༸  བཞི་པ་ཐུན་མོང་གགས་སེལ་ལ།  རྒྱ་མཚོ་གཏིང་སྤྲུག་རྒྱ་མདུད་དགུ་བཀྲོལ་དང་།  རྩ་བཀྲོལ་རྩ་འདུལ་རིམ་པ་གསུམ་དུ་བཤད།  ༸  དང་པོ་རྒྱ་མཚོ་གཏིང་སྤྲུག་ལ།  སྐྱིལ་ཀྲུང་བཅས་ནས་སོར་མོ་འོག་ཏུ་བསྟན།  རྐང་ངར་གཉིས་ལག་པ་གཡས་གཡོན་བཟུང་ལ།  གཡས་བསྐོར་གཡོན་བསྐོར་ལན་བདུན་བྱ།  ༸  གཉིས་པ་རྒྱ་མདུད་དགུ་བཀྲོལ་ལ།  ལུས་པོ་ས་ལ་བསྡད་ལ་རྐང་པ་ཅུང་ཙམ་བརྐྱང་།  ལག་མཐིལ་གཉིས་ཀྱིས་སྤྱི་བོ་དཔྲལ་བ་དང་།  ལྟག་ཁུང་མུར་མགོ་སྤྱི་མིག་དང་།  པུས་མོ་གཡས་གཡོན་རྟིང་པ་[905]གཡས་གཡོན་བསྣོལ་མར་ས་ལ་བརྡེག  ཐེངས་གསུམ་གནམ་ལ་འཕགས་ནས།  རྐང་མཐིལ་ས་ལ་བརྡབ།  གྲངས་ལ་བདུན་རེ་རླུང་ཐུན་གཅིག་དང་སྦྱོར།  ༸  གསུམ་པ་རྩ་འདུལ་རྩ་བཀྲོལ་ལ།  ཤད་ཀྱིས་ལངས་ལ་མཐེ་བོང་ནང་དུ་བསྟན།  ཆང་པས་སྐེད་པ་བཟུང་ལ་རྐང་པ་མཉམ་པར་གཤིབས།  རྩ་གསུམ་འཁོར་ལོ་དྲུག་ལ་གདབ།  ཡཾ་རཾ་ཁཾ་ཨ་ཨཱོྃ་ཧཱུྃ།  རླུང་གི་སྦྱོར་བ་བྱ།  རླུང་མེ་འོད་སེར་པོས།  སྐུ་གསུང་ཐུགས་ཀྱི་འབྲུ་གསུམ་ཐིག་ལེ་དཀར་དམར་མཐིང་གསུམ།  སྦྱོར་བ་སྒོམ་པ་ཞལ་ལས་ཤེས་པ་ནི།  རླུང་མ་ཤོར་བ་རླུང་ཐུན་ཅི་ཐུབ་བར་དུ་རྒྱུག  ཡས་མར་བཀུག་མས་ཡར་ཐེངས་གསུམ་དུ་བར་སྣང་ལ་མཆོངས།  གསིགས་སྤྲུག་རླུང་འབུད་ཧ་སྒྲ་འདོན།  སྤྱི་རུ་རྒྱུག་པར་ཤེས་པར་བྱ།  ཡང་སྟོན་ཆེན་པོས་ཁྱད་པར་སྤྱི་རྒྱུག་གི་འཕྲུལ་འཁོར་གསུམ་པོ་འདི།  སྲས་འབུམ་རྗེ་འོད་ལ་གསུངས་པའོ།  ཡོན་ཏན་ལ་ནད་འབྱུང་བའི་རྐྱེན་དང་།  ཕྱི་ནང་ཀུན་གྱི་གགས་རྣམས་སེལ།  རྩ་ཡབ་པ་དང་རླུང་བྱིང་བ་དང་།  རླུང་འཁྲུག་པ་དང་འདར་བ་དང་ཞ་བ་དང་།  རླུང་སྐྱོན་གྱི་གགས་རྣམས་སེལ་བའོ།  འབྱུང་ལྔའི་རླུང་རྣམས་གནད་དུ་ཆུད།  རྩ་རླུང་སྤྱིའི་གགས་རྣམས་སེལ།  བང་མགྱོགས་འབྱུང་བཞི་[906]གནད་དུ་བསྣུན།  རྟོག་ཚོགས་ཀྱི་འགྱུ་བ་དངས་ཤིང་།  སྟོང་གསལ་འཛིན་མེད་ཀྱི་ཉམས་འཆར་བའི་ཡོན་ཏན་ཡོད་དོ།  ༸  རྒྱ་མོ་དར་འཐག་འཕྲུལ་འཁོར་རིམ་པ་གསུམ།  དང་པོ་ལག་པ་གཡོན་པས་སྒྱིད་པ་གཡོན་པའི་ནང་ནས་བཏོན་ཞིང་རྐང་པའི་མཛུབ་མོ་བཟུང་།  ལག་པ་གཡས་པས་རྐང་པའི་བོལ་ཚིགས་བཟུང་།  གཡོན་པས་རྐང་ལག་ནང་དུ་ཐེངས་བདུན་བསྐོར་ཅིང་ཕྱི་རུ་དེ་ལྟར་བྱ།  རྐང་ལག་ཤད་ཀྱིས་བརྐྱང་ལ་རླུང་རོ་སངས་ཀྱིས་འབུད།  ༸  གཉིས་པ་རྒྱ་མོ་དར་འཐག་ལ་གཡས་པ་འོག་ཏུ་བཅུག་ནས།  གཡས་ཀྱི་སྲིན་མཛུབ་མཐེ་ཆེན་གཉིས་ཀྱིས།  སྣ་ཁུང་གཡས་དང་འཕར་རྩ་མནན།  ལག་པ་གཡོན་པ་སྒྱིད་ཁུག་ནང་ནས་དྲངས།  མཛུབ་མོ་གཉིས་ཀྱིས་རྐང་མཛུབ་བཟུང་།  ནང་དུ་ཐེངས་བདུན་བསྐོར་ཞིང་།  གཡོན་ལ་ཡང་དེ་བཞིན་བྱ།  གསུམ་པ་རྒྱ་མོ་དར་འཐག་ལ།  ཙོག་པུར་འདུག་ཅིང་ལག་གཉིས་རྐང་པའི་བར་ལ་བརྐྱང་།  ལག་པ་གཉིས་ཀྱིས་རྐང་པའི་མཐེ་བོང་བཟུང་།  ཕྱི་རྟིང་སྤྱི་རྩར་རྒྱབ་ཅིང་།  བརྐྱང་བརྐུམ་བསྣོལ་མར་བྱ།  ཐེངས་བདུན་བྱེད་པ་མན་ངག་གོ།  རྒྱ་མོ་དར་འཐག་ཡོན་ཏན་ནི།  དང་པོས་གཡོན་གྱི་རྩ་སྒོ་འབྱེད་ཅིང་བསྡུ་རླུང་གནད་དུ་ཆུད།  གཉིས་པས་གཡས་ཀྱི་རྩ་སྒོ་འགག་ཅིང་ཉོན་[907]མོངས་རྒྱུན་ལམ་ཆོད།  རྩུབ་རླུང་རང་དབང་ཐོབ་ཅིང་བྱིང་རྨུགས་སངས་པར་བྱེད།  གསུམ་པས་རླུང་གཉིས་གནད་དུ་བསྣུན་ཞིང་ཕྱི་ནང་རང་དབང་ཐོབ།  ཆ་སྙོམས་སྤྱི་རུ་རྒྱུག་པར་བྱ།  ༸  ནོར་བུ་འཕར་ལེན་སྟོད་འཚང་གགས་སེལ་ལ།  སོར་མོ་བསྣོལ་ལ་མཛུབ་མོ་གཉིས་སྦྲེལ།  མཐེ་མོ་གཡོན་པས་གཡས་མནན།  ཕྱི་རུ་སྤྲུག་ནས་ནང་དུ་བཀུག  མཐེ་བོའི་རྒྱབ་ཚིགས་བྲང་གི་གཡས་གཡོན་དབུས་ནི།  ཁྱད་པར་ན་སའི་དམིགས་སུ་བརྒྱབ།  རླུང་ཐུན་ལག་ལེན་ཞལ་ལས་ཤེས་པར་བྱ།  ཡོན་ཏན་སྟོད་འཚང་སྙིང་རླུང་དང་།  སྙིང་མི་དགའི་ནད་ལས་གྲོལ།  དམ་པ་འབུམ་རྗེས་མཛད་པ་ཡིན།  རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི།  རྩ་བ་བྱེ་བྲག་འཕྲུལ་འཁོར་རིམ་པ་རྫོགས་སོ།  །སརྦ་མངྒ་ལམ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩེ་བསྒྲིགས།  ༢༠༠༢  ༥  ༡༢
[909]༎རྫོགས་པ་ཆེན་པོ་ཞང་ཞུང་སྙན་རྒྱུད་ཀྱི་ངོ་སྤྲོད་ཐིག་ལེ་དྲུག་པ་བཞུགས་སོ།[910]༄༅།  །མྱོང་རྟོགས་གྲོལ་ནས་འགྲོ་བ་རྣམས་ལ་ཐུགས་བརྩེ་བའི།  སེམས་ཅན་ཉོན་མོངས་མ་ལུས་འདྲེན་པའི་དཔལ་ལ་ཕྱག་འཚལ་ལོ༎  བོན་སྐུ་བདེ་བ་རང་ལ་ཡོད་པར་བསྟན་པའི་ཕྱིར།  ངོ་སྤྲོད་སྙན་རྒྱུད་གདམ་པ་འདི།  བོན་ཐམས་ཅད་ཀྱི་རྩ་བ།  ཐེག་པ་ཐམས་ཅད་ཀྱི་ཡང་རྩེ།  མན་ངག་ཐམས་ཅད་ཀྱི་བཅུད་ཕྱུང་བ།  མཁའ་འགྲོ་ཐམས་ཅད་ཀྱི་སྙིང་ཁྲག  ཐེག་པ་ཐམས་ཅད་ཀྱི་ནང་ནས་ཡང་ཞུན་དུ་ཕྱུང་བ་འདི།  རང་གཞན་གཉིས་ཀའི་རྒྱུད་ལ་གསལ་འདེབས་ཕྱིར།  ཡིག་གེར་བཀོད་ཀྱང་གསང་བར་བྱ།  ཐིག་ལེ་དྲུག་པ་ངོ་སྤྲོད་ཀྱི་གདམས་པ་འདི་ལ།  གདམས་ངག་རྩ་བའི་ཐིག་[911]ལེ་དྲུག་ཡོད་པ་ལགས་སོ༎  གནས་པ་གཞིའི་ཐིག་ལེ་ལ།  རིག་པ་བྱུང་ཚུལ་ངོ་སྤྲད།  གཞི་ལ་ངོ་མ་སྤྲད་ན།  འཁྲུལ་གཞི་རྩད་ནས་མི་ཆོད།  ཙི་ཏ་ཤའི་ཐིག་ལེ་ལ་རིག་པའི་གནས་ལུགས་ངོ་སྤྲད།  དེ་ལྟར་ཉམས་སུ་མ་བླངས་ན།  སེམས་ཉིད་ཀྱི་གནས་ལུགས་གཏན་ལ་མི་ཕེབས།  དཀར་འཇམ་རྩའི་ཐིག་ལེ་ལ།  རིག་པའི་ལམ་དུ་ངོ་སྤྲད།  དེ་ལམ་དུ་ངོ་མ་ཤེས་ན།  རིག་པའི་དངས་སྙིགས་མི་ཕྱེད།  གསལ་བྱེད་བརྐྱང་བཞག་ཆུའི་ཐིག་ལེ་ལ།  རིག་པའི་རྟགས་སུ་ངོ་སྤྲད།  གསལ་བྱེད་ཀྱི་མིག་ལ་མ་མཚོན་ན།  འོད་གསལ་གཏན་ལ་མི་ཕེབས།  ཞིང་ཁམས་ངོ་སྤྲོད་ཀྱི་ཐིག་[912]ལེ་ལ།  རིག་པའི་དཔེ་རུ་ངོ་སྤྲད།  དེ་ལྟར་དཔེའི་མ་མཚོན་ན།  ཐིག་ལེ་སྤྲོས་པ་མི་ཆོད།  བར་དོ་དུས་ཀྱི་ཐིག་ལེ་ལ།  རིག་པ་ཐིམ་པ་དང་འཕོ་བར་བསྟན།  ཐིག་ལེ་དྲུག་པའི་རྩ་ཚིག་གོ།  དང་པོ་ཉམས་སུ་ལེན་པ་ལ།  བློ་རབ་ཀྱི་གདམས་པ་ཡིན་ཏེ།  གནས་པ་ནི་བོན་གྱི་སྐུས་མ་ཁྱབ་པ་མེད་པའི་ཕྱིར།  གཞི་མ་གཡོས་པ་སྟོང་ཞིང་བདག་མེད་པ་ལས།  གཡོ་མི་གཡོ་ན་ཡིད་ཙམ་གཡོ་བ།  འགྱུར་མི་འགྱུར་ན་ཡིད་ཙམ་འགྱུར་བ་འབྱུང་།  སྟོང་པ་ལས་འོད་བྱུང་།  འོད་ལས་ཟེར་འཕྲོས་འབྱུང་བའི་དངས་མ་རུ་འོད་ལྔ་ལུས་སུ་མ་སྨིན་པ་ལ།  ཞེ་སྡང་དང་།  འདོད་ཆགས་དང་།  འབྱུང་[913]བའི་སྦུབས་སུ་ཚུད།  ལུས་ཀྱི་སེམས་ཀྱང་བཙལ་ལ།  སེམས་ཀྱིས་ལུས་ཀྱང་བཙལ།  དཔེར་ན་ཉ་དོལ་ལ་ཆུད་པ་དང་འདྲ།  བེམ་རིག་གིས་འབྲེལ་ལུགས་ཀྱང་འཁྲུལ་ལུགས་སོ།  གཞི་བོན་གྱི་སྐུ་རང་ཡིན་ཏེ།  དེ་རྟོགས་པ་ལ་ངོ་སྤྲད་དེ།  དང་པོ་གཞིའི་གནས་ལུགས་གཏན་ལ་དབབ་པའོ།  རིག་པའི་ངོ་སྤྲོད་འདི་ལ་གསུམ་སྟེ།  དཔེ།  དོན།  རྟགས་གསུམ་མོ།  དཔེ་ནི།  གསལ་བ་མེ་ལོག་གི་ཁར་ཡེ་ཤེས་ཀྱི་མེ་ལོང་བཞག་ལ།  གསལ་བ་དང་སྟོང་པ་བོན་གྱི་སྐུ་ཡིན་པ་ལ།  ཡེ་ཤེས་ལྔར་ལྷུན་གྱིས་གྲུབ་པ་ལ་ངོ་སྤྲད།  རྟགས་ཀྱི་ངོ་སྤྲད་དམིག་ལ་མཚོན་ཏེ།  གནས་པ་ཙི་ཏ་[914]རིན་པོ་ཆེའི་ནང་དུ་གནས།  ལམ་དཀར་འཇམ་རྩ་ལ་གསལ།  མདངས་མིག་གི་དབང་པོ་ལ་འཆར།  རྟགས་སོ་སོའི་ཡུལ་ལ་འཆར་རོ།  ངོ་སྤྲོད་པའི་དུས།  འབྱུང་བ་དངས་སྙིགས་ཕྱེད་པའི་དུས།  ལུས་ཀྱི་གནད་གཅེས་ཏེ།  རླུང་ཅུང་ཞིག་བཟུང་ལ།  མི་སྐྱོད་པའི་ཡུལ་གཉིས་ཀྱིས།  གསལ་བྱེད་ཀྱི་སྒོ་མནན་ཏེ།  རླུང་འཛིན་པ་དང་པོའི་དུས་རྒོས་པའི་དུས་སུ་ཟེར་སྣ་ཚོགས་འཆར་ཏེ།  དེ་སྤྲུལ་པའི་སྐུ་རུ་ངོ་སྤྲད།  དབུགས་ཐུང་བ་བཞུར་བའི་དུས་སུ།  མི་སྐྱོད་པ་གློད་པས་འོད་གཞའ་ཚོན་སྣ་ལྔ་འཆར་ཏེ།  དེ་ལོངས་སྐུར་ངོ་སྤྲད།  ཐ་མ་རླུང་འཕངས་པའི་དུས་སུ་འོད་གསལ་གྱི་སྒོ་མི་བཀག་སྟེ།  བག་ཡངས་ཀྱི་ངང་ལ་བལྟས་པས།  གཞིའི་བོན་སྐུའི་རྩལ་ལས་སོགས།  དེ་སྒྲ་འོད་ཟེར་གསུམ་ལ་ངོ་སྤྲད་པའོ།  དོན་ལ་ངོ་སྤྲད་པ་ནི།  གཞི་རྟོགས་མེད་ཅིར་ཡང་མ་གྲུབ་པ་ལྟ་བུ།  མ་འགགས་རིག་པའི་རྩལ་དུ་ཤར་བ་འདི་ལྟ་བུ་དེ་ངོ་སྤྲད་པའི་སྟོབས་ཀྱིས།  དྲན་པའི་ཤེས་པ་གཉིས་མེད་དུ་གྲོལ་བ་ནི།  བོན་གྱི་སྐུ་རྗེན་ཆེ་རེ་བའོ།  དེ་ཉིད་ནམ་མཁའ་ལྟ་བུས།  རིག་པ་ཉི་མ་ལྟ་བུ་ཟིན།  སེང་ངེ་ཡེར་རེ་ངོ་མཚར་ཆེའོ།  ཐིག་ལེ་དང་པོའི་གདམས་པ་ཞེས་བྱ་བ་རྫོགས་སྷོ༎  ༸  ཙི་ཏ་ཤའི་ཐིག་ལེ་ལ།  ལམ་ཉམས་སུ་བླངས་པ་ལ་[915]གསུམ་སྟེ།  ཕྱི་འབྱུང་བ་ཅི་ལྟར་ཆགས་པ་བཞིན་དུ།  ནང་གི་ཕུང་པོ་ལ་ཡང་གནས་ཏེ།  གཟུགས་ཀྱི་ཕུང་པོ་ལྷའི་གཞལ་ཁང་དང་འདྲ་སྟེ།  མཆིན་དྲི་དར་དཔྱང་མན་ཆད་ཁྱམས་སྨད་དང་འདྲ།  དེ་ཡན་ཆད་ཁྱམས་སྟོད།  གློ་བ་པད་མ་འདབ་བརྒྱད་སྐོར་ཁང་།  གློ་བ་པད་མ་འདབ་བརྒྱད་ཀྱི་གསེབ་ན་སྙིང་ཙི་ཏ་རིན་པོ་ཆེ།  ཕྱི་ཟུར་གསུམ།  ནང་ཟུར་བཞི་ལོགས་བརྒྱད་ཚང་བ།  སྙིང་ཚིལ་དཀར་དམར་གྱི་གདན་ལ།  ཙི་ཏ་རིན་ཆེན་མན་ཤེལ་གྱི་གུར་ཕུབ་པ་འདྲ་བ།  འདིའི་ནང་ན་ཡེ་ཤེས་ཀྱི་དཀར་ཁུང་དོད་པ་འདི་ནི།  དེ་ན་དབྱིངས་ཀྱི་ཐིག་ལེ་གནས་པ་དེ་ལ།  ཙི་ཏ་རིན་པོ་ཆེ་རིག་པའི་གནས་ཅེས་དེ་ལ་བྱའོ།  གནས་བྱས་པས་དབྱིབས་དང་ཁ་དོག་གི་རྟགས་དངོས་སུ་གྲུབ་པ་མ་ཡིན་ཏེ།  རྟག་པར་མ་སོང་དངོས་པོ་མེད།  ཆད་པར་མ་སོང་རིག་ཅིང་གསལ།  མཐའ་ལས་འདས་པས་དབུས་མ་གྲུབ།  རང་འབྱུང་གི་ཡེ་ཤེས་སྒོ་ཕུགས་མེད་ཅིང་།  གཏིང་གསལ་ཆེན་པོའི་ལྷ།  བོན་སྐུ།  ལོངས་སྐུ།  སྤྲུལ་སྐུ་གསུམ་ལ་ཕྱག་འཚལ་ལོ།  ཅེས་བྱ་སྟེ།  རྟག་ཆད་ཀྱི་མཐའ་ཐམས་ཅད་དང་བྲལ་བ།  ཅིའི་ངོ་བོ་ཅིར་ཡང་མ་གྲུབ་པར་གསལ་བ།  དྲན་པ་མ་འགགས་པས་སྤྲུལ་པ་སྣ་ཚོགས་འགྱེད་པའི་ཐིག་ལེ་ཞེས་བྱའོ།  [916]གསལ་ལ་སྟོང་།  སྟོང་ལ་གསལ།  རང་བཞིན་དུ་འོད་གསལ་བས་ཀྱང་ཐིག་ལེ་ཞེས་བྱའོ།  དེ་ལ་ངོ་སྤྲད་ལུགས་ལ་གཉིས་ཏེ།  ངོ་སྤྲོད་ཅེས་པས།  མཚན་བཅས་ཡིག་འབྲུ་དང་།  ལྷ་སྐུ་ལ་ཁྲིད་དེ།  གསལ་སྟོང་དུ་ངོ་སྤྲད་པ་དང་།  མཚན་མ་མེད་པ་ད་ལྟའི་ཤེས་པ་སལེ་དྲན་པ་དྲག་ཏུ་བསྡུར་ནས་ཉམས་སུ་ལེན་པའོ།  དང་པོ་ཡིག་འབྲུ་ལ་གཉིས་ཏེ།  ལུས་ཀྱི་ཕྱག་རྒྱ་ཐིག་གདབ་པ་དང་འདྲ་བས་ཕྱག་རྒྱ་བཅའ།  ཤེས་པའི་གཏད་སོ་ཡིག་འབྲུ་ལ་གཏད་པས་གཟེར་ཐེབས་པ་དང་འདྲ་བས།  ཙི་ཏ་རྩ་འཛིན་གྱི་ནང་ན།  དབྱིངས་ཀྱི་ཐིག་ལེ་ཆེན་པོའི་དཀྱིལ་འཁོར་ན།  འོད་ཟེར་གྱི་ཨ་དཀར་པོ་སྤུས་བྲིས་པ་ལྟ་བུ་ཉུངས་འབྲུ་ཙམ་རང་བཞིན་དུ་འོད་གསལ་བ་གཅིག་ལ་རིག་པ་གཏད།  ཡང་ན་ཧཱུྃ༔ཡེ་ཤེས་ལྔ་ལྡན་པའོ།  དེ་ཡང་ཡིག་འབྲུའི་ངོ་བོ་དེ་ཀ་ལྷ་སྐུ།  ལྷ་དེ་ཉིད་ཀྱང་སྟོང་པའི་ཁ་སྒྱུར་ཙམ་སྟེ།  སེམས་ཉིད་དང་བོན་ཉིད་དབྱེར་མེད་དེ་གསལ་སྟོང་དུ་ངོ་སྤྲོད་པའོ།  འོད་གསལ་གྱི་ངོ་བོ་ཅེས་ཀྱང་དེ་ལ་བྱའོ།  མཚན་མེད་ལ་ངོ་སྤྲད་པ་ནི།  ད་ལྟ་ནས་དུས་ཉེ་བར་མཚོན་པར་ཤེས་པ་ནི།  མ་འགགས་པའི་རྩལ་ལོ།  སལ་ལེ་བ་ནི་ལྷན་ཅིག་སྐྱེས་པའི་སངས་རྒྱས།  དྲན་པ་ནི་གདམས་ངག་གི་སྟོབས་ཀྱིས་ཉམས་སུ་ལེན་པའོ།  [917]གསལ་འཆར་རོ་བྲལ་གྱི་དགོངས་པ་སྣང་བ་བོན་སྐུར་ཁྲོལ་ཁྲོལ་ཁྱེར་བའོ།  དེ་ལྟར་ངོ་སྤྲད་ནས།  སྟོང་གསལ་དུ་ཉམས་སུ་ལེན་པའོ།  དེ་ནི་གང་ཟག་གཅིག་གི་ཐོད་པ་མཐོན་ངེས་ཀྱི་གདམས་པའོ།  ཐིག་ལེ་གཉིས་པའི་གདམས་པ་རྫོགས་སོ༎  ༸  དཀར་འཇམ་རྩའི་ཐིག་ལེ་ལ།  རིག་པའི་ལམ་དུ་ངོ་སྤྲད་པ་ལ་བཞི་སྟེ།  སྤྱི་བཞི་བསྡུས་ཀྱི་ཕུང་པོ་རྩའི་དྲ་བ་ཡིན་ཀྱང་།  དོན་བྱེད་ནུས་པའི་རྩ་བཞི་ཡོད་དེ།  དེའི་ནང་ནས་བྱང་ཆུབ་གནས་པ་གཞན་དང་མི་འདྲ་བའི་ཙན་དན་གྱི་སྡོང་བུ་ལྟ་བུ།  རྩ་བ་གཅིག་ལ་ཡན་ལག་གསུམ་གྱེས་པས།  གསང་བའི་གནས་ནས་ཚངས་པའི་བུ་ག་ཐུག་པར་སླེབ་སྟེ།  ཙི་ཏ་ཀ་བའི་ཚུལ་དུ་ཡོད་དེ།  དར་དཀར་གྱི་སྐུད་པ་འམ།  རྟ་རྔ་བཅུ་ཚལ་གཤགས་པ་ཙམ་ཞིག་ཡོད།  ཐིག་ལེ་ནི་ཡེས་ཤེས་ལྔའི་གདངས་དང་།  སེམས་ཉིད་གསལ་བ་གསང་བའི་རླུང་གཉིས་གནས་ཏེ།  རྩ་དེ་གཏན་ལ་ཕབ་ནས་རླུང་དེ་བཟུང་བས།  སྣང་སྲིད་ཕྱི་ནང་མེད་པར་གསལ་ལོ།  སྐྱུ་རུ་ར་ལག་མཐིལ་དུ་བཞག་པ་དང་འདྲ་སྟེ།  གཞན་སེམས་ཤེས་པ་ལས་སོགས་པའི་ཐིག་ལེའོ།  སེམས་ཞེས་པ་ནི།  ད་ལྟ་ཡང་རླུང་དང་རིག་པ་རྩ་དེ་ལ་གནས།  ཉམས་སུ་མྱོང་བའི་དུས་ན་ཡང་།  སྐུ་གསུམ་གྱི་རྩལ་ཧྲིལ་[918]གྱིས་རྫོགས་ནས།  བསྐྱོད་བྱེད་ཀྱི་རླུང་གིས་བསྐྱོད་ནས།  ཨ༔སྐྱེ་བ་མེད་པའི་རྟ་ལ་ཞོན་ནས།  མེ་ལོང་ལ་ཧུས་བཏབ་པ་བཞིན་དུ།  རྩ་དེ་ལ་ལམ་ཐོན་ནས་འགྲོ་སྟེ།  དབུགས་ཧ་དང་འགྲོགས་ནས་ཁ་ནས་འགྲོ།  རིག་པ་སྐྱེ་མེད་ཀྱི་རྟ་ལ་ཞོན་ནས།  མིག་ནས་ཐོན་ནས་འགྲོ།  དེ་ཡང་ཕོའི་རིག་པ་མིག་གཡས་མོའི་རིག་པ་མིག་གཡོན་ནས་ཐོན་ནས་འགྲོ།  ངོ་སྤྲོད་པ་ནི།  གསལ་ལ་སྟོང་པ་འོད་གསལ་གྱི་ངོ་བོར་ངོ་སྤྲོད།  འོད་ལྔ་རང་བཞིན་གྱིས་གསལ་བ།  རྩལ་ལམ་གདངས་སུ་ངོ་སྤྲད།  སྒྲ་དང་ཟེར་གྱི་སྣང་བ་ནི།  ཆོ་འཕྲུལ་དུ་ངོ་སྤྲད།  ད་ལྟ་ཡང་འོད་ཟེར་ཕྲ་མོ་གསལ་སྟོང་དུ་འདུག་པ་ནི་མ་བུར་ངོ་སྤྲད་པའོ།  བར་དོའི་དུས་སུ་ཡང་གདམས་ངག་དང་ཉམས་ལེན་གྱི་སེར་ལངས་ཏེ།  འོད་ཟེར་ཕྲ་མོ་གསལ་སྟོང་དུ་ངོ་སྤྲད་པས།  མ་གཡོས་པ་བོན་གྱི་སྐུ་འཆི་མེད་སྐྱེས་ན་བཙན་དུ་འགྱུར་རོ།  ཐིག་ལེ་གསུམ་པའི་གདམས་པ་རྫོགས་སྷོ༎  ༸  རྐྱང་ཞགས་ཆུའི་ཐིག་ལེ་ལ།  རིག་པའི་རྟགས་སུ་ངོ་སྤྲད་པ་ལ་བཞི་སྟེ།  རྐྱང་ཞག་ཆུ་ཞེས་བྱ་བ་ནི།  མིག་གཡས་གཡོན་ལ་ཟེར་ཏེ།  འབྱུང་བ་དྭངས་མ་ཡེ་ཤེས་ཀྱི་འཆར་ཚུལ་སྒོ་ཡིན་པས་མིག་ལ་མཚོན།  རིག་པའི་ཡེ་ཤེས་མིག་ནས་འཇུག་ཅིང་མིག་ནས་འཆར།  དེ་ལས་མཚོན་[919]ཅིང་དེ་ནས་འཐོན་པས་ཀྱང་མིག་ལ་མཚོན།  འབྱུང་བ་ཆ་སྙོམས་ཆུ་དྭངས་པ་དང་འདྲ་བས་ཀྱང་།  རྐྱང་ཞག་ཆུའི་ཐིག་ལེའོ།  ཐིག་ལེ་ཞེས་བྱ་བ་ནི་ཕྱི་ནང་མ་སྒྲིབས་མིག་ནས་འཆར་བས་ཀྱང་ཐིག་ལེའོ།  ཟང་ཐལ་མ་སྒྲིབས་ཤེལ་སྒོང་ཕྱིས་པ་འདྲ་བས་ཀྱང་ཐིག་ལེའོ།  རྟགས་ཞེས་བྱ་བ་ནི།  ས་༼ཀུན་༽གཞི་བོན་སྐུ་མ་གཡོས་པ་ལ།  གཟུགས་སྐུ་རྣམ་པ་གཉིས་ཤར་བའི་རྟགས་འོད་དཀར་རྩ་ལ་གསལ།  སྒོ་མིག་ལ་འཆར།  རྟགས་འོད་ལྔ་མིག་ལ་རང་བཞིན་གསལ་ལོ།  ཐིག་ལེ་བཞི་པའི་གདམས་པ་རྫོགས་སོ༎  ༈  ཞིང་ཁམས་ངོ་སྤྲོད་ཀྱི་ཐིག་ལེ་ཞེས་པ།  སྐད་ཅིག་མ་དང་པོ་ལ།  ཟེར་དང་འོད་འཕྲ་མོ་མང་པོ་ཤར་བ་སྤྲུལ་པའི་སྐུ་རུ་ངོ་སྤྲད་དོ།  སྐད་ཅིག་མ་གཉིས་པ་ལ་འོད་གསལ་རང་བཞིན་གྱིས་གསལ་བ།  ཕྲ་མོ་རྫོགས་པའི་སྐུ་རུ་ངོ་སྤྲད་དོ།  སྐད་ཅིག་མ་གསུམ་པ་ལ་གཞི་གནས་ལུགས་ཀྱི་དོན་གཏན་ལ་ཕེབས་ཏེ།  སྒྲ་འོད་ཀྱི་མཚན་མར་རང་སར་གྲོལ་བ་ནི།  བོན་གྱི་སྐུར་ངོ་སྤྲད།  དེ་ལྟར་གདམས་ངག་གནད་ཀྱི་རིམ་པ་གཞི་ཐོག་ཏུ་བསྐྱལ་ཙམ་ན།  ངན་འགྲོའི་རྒྱུ་ཟད་སྡུག་བསྔལ་གྱི་རྐྱེན་བརླག་པ་བྱ་བ་ལགས་སོ།  འབྱུང་བ་ལས་ཀྱི་ཐིག་ལེ་ལ།  རིག་པ་དཔེ་རུ་ངོ་སྤྲོད་པ་ལ་བཞི་སྟེ།  འབྱུང་བ་ནི་ཕྱི་ནང་[920]གཉིས་ཏེ།  ཕྱི་འབྱུང་བའི་དྭངས་མ་ཉི་ཟླ།  ནང་འབྱུང་བའི་དངས་མ་བྷི་གུ་ཏ་གཉིས།  ཐིག་ལེ་ནི་རང་བཞིན་གྱིས་འོད་གསལ་བ།  ཡེ་ཤེས་ལྔའི་དངས་མ་མ་སྒྲིབས་པར་གསལ་བའོ།  དཔེ་ལ་ངོ་སྤྲད་པ་ནི།  དཔེ་ཉི་ཟླ་གསལ་བའི་སྒྲོན་མའོ།  རྟགས་མིག་གི་དབང་པོ།  དོན་འོད་གསལ་གྱི་སྣང་བ།  དཔེ་ལ་མཚོན་འདོ་གསལ་ངོས་བཟུང་པ་ནི་བཞི་སྟེ།  ནམ་ཟླ།  དུས་ཚོད།  ལུས་གནད།  རླུང་ངོ་།  ནམ་ཟླ་ནི་སྟོན་སེར་ཁ།  དུས་ཚོད་ནི་སྔ་དྲོ་དང་ཕྱི་འཕྲེད།  ནམ་མཁའ་གསལ་ཞིང་དུས་བཟང་གི་ཉི་མ་ལ་བརྟག་གོ  དེའི་དུས་སུ་བླ་མ་ལ་གསོལ་བ་བཏབ་ལ།  མི་རྟག་རྒྱུད་ལ་སྐྱེ་བའི་ཚེ་ལུས་གནད་བཅའ་སྟེ།  དེ་ལ་བཞི་སྟེ།  དང་པོ་ལུས་སེང་གེ་ལྟ་བུ་ཁྱི་ཚུགས་བཅས་ལ།  རླུང་འོག་རླུང་འཐེན།  རྒྱ་མཚོ་རི་རབ་ལ་བཅར།  གཡོན་པ་མི་སྐྱོད་པས་ཤེས་རབ་ཀྱི་སྒོ་བཀག  ཐབས་ཆེན་གསལ་བའི་སྒོ་ཕྱིའི་ཐིག་ལེ་ལ་གཏད་པས།  དེའི་དུས་སུ་སྐད་ཅིག་མ་སུམ་ཅུ་སོ་ལྔའི་དུས་སུ།  ཕྱི་ནང་གི་འོད་གསལ་ཟང་ཐལ་དུ་འཆར་ཏེ།  མཐིང་ཁ།  དཀར་སེར།  དམར་དང་ལྗང་ཁུ་མཁའ་ལ་གཞའ་ཚོན་བྲིས་པ་འདྲའོ།  དེའི་དུས་སུ་ཡིད་ཆེས་པ་བུ་གཅིག་གི་མ་ལྟ་བུའི་ཉམས་འཆར།  ཕྱི་གསལ་ནང་གསལ་བས་ཟང་ཐལ་ཞེས་དེ་ལ་བྱའོ།  [921]ངོ་ཤེས་པ་དང་ཤེས་པ་གློད་ལ་བོར་ཏེ།  ལུས་སེམས་གློད་ལ་བོར་བའི་ངང་ལ།  ལུས་གླང་པོ་བརྐྱང་ཐབས་ལྟ་བུར་བཅས་ཏེ།  རླུང་སྔར་བཞིན་གྱི་སྟེང་ནས།  སྟེང་རླུང་མནན་ལ།  ཤེས་རབ་གསལ་བའི་མཐོང་སྒྲོན་མ་ལ་གཏད།  བླ་རྩ་གཉིས་པོ་སྤྲད་ལ་བཞག  འགྱུར་ཉི་ཤུ་རྩ་ལྔ་ནས་འོད་གཞལ་ཡས་ཁང་དུ་འཆར་ཏེ།  ཕྱི་ནང་མེད་པར་གསལ་བ་འོད་པོ་ཆེ་ཞེས་བྱ་བའི་དུས་ཡིན་ནོ།  དེ་ནས་ཡང་ལུས་སེམས་འབོལ་ལེ་གློད་པའི་ངང་ནས།  ལུས་དྲང་སྲོང་གི་ཅོག་བུ་ལྟ་བུར་བྱས་ལ།  རླུང་འཇམ་ལ་མཉེན་པ་གཅིག་བཟུང་ནས།  ཐབས་ཤེས་རབ་གཉིས་ཀྱི་ཕྱིའི་ཐིག་ལེ་ལ་གཏད་པས།  འགྱུར་ཉི་ཤུ་རྩ་གསུམ་ནས།  འོད་གསལ་ཕྱི་ནང་དུ་ལྷ་དང་སྤྲུལ་སྐུའི་སྣང་བ་དང་།  གསལ་སྣང་ཁྱད་པར་ཅན་སྐྱེ་བས།  ཕྱི་རིག་ནང་རིག་རིག་པ་རྒྱུན་མི་འཆད་བྱ་བའི་དུས་ཡིན་ནོ།  ཐག་ཆོད་འཕོ་འགྱུར་མེད་པས་ནོར་བུ་རིན་པོ་ཆེ་རྙེད་པ་ལྟ་བུའི་ཉམས་འཆར་རོ།  དེ་ནས་ཡང་ལུས་སེམས་གློད་ལ་བོར་བའི་དུས་ལ།  ལུས་ངང་མོ་ཟུར་འགྲོ་ལྟ་བུ་བཅས་ལ།  གོང་གི་རླུང་དེ་རྣམས་ཀྱི་སྟེང་དུ།  སྟེང་རླུང་མནན།  བར་རླུང་དཀྲུགས།  ཡེ་ཤེས་ཀྱི་མཐོང་དང་འདྲའོ།  དེའི་དུས་སུ་འོད་གསལ་གྱི་གསེབ་ཏུ་ལྷའི་སྣང་བ་འཆར་ཏེ།  [922]ཐག་ཆོད་པ་རིན་པོ་ཆེ་གསེར་གླིང་དུ་ཕྱིན་པ་ལྟ་བུའི་ཉམས་འཆར་རོ།  ལྷ་སྐུ་དང་ངོ་སྤྲོད་ལ་ཐག་གཅད།  ད་ནི་ལ་བཟླ་སྟེ།  ཤེལ་གྱི་རྣ་ཕོ་བྲག་ལ་འཛེག་པ་ལྟ་བུའི་ལུས་གནད་ཀྱི་རྩའི་གཟེངས་བསྟོད།  ཡེ་ཤེས་གསལ་བའི་མཐོང་གཉིས་ཀྱིས།  ཕྱི་ནང་གི་ནམ་མཁའ་ལ་བསྲེ།  མདའ་ལྟར་འཕང་བའི་གནད་ཀྱིས་བཙན་ཐབས་སུ་ངོ་སྤྲད།  སྤྲུག་ཅིང་འཕར་བའི་ལུས་གནད་ཀྱིས།  རྩའི་སྒོ་ཕྱེད།  ལྷ་སྐུ་འོད་གསལ་སེམས་ཉིད་གསུམ།  ནམ་མཁའི་དབྱིངས་སུ་ཡེ་སངས་རྒྱས།  གསལ་བ་སྟོང་པ་བདེ་བ་གསུམ།  ཉམས་སུ་བླངས་ཤིང་སྦྱང་ལགས་པས།  སྙམས་བྱེད་ཀྱི་བློ་དང་བྲལ་ནས་ནི།  རྟོག་མེད་ཀྱི་ངང་དུ་ཁྲོལ་གྱིས་ཐལ།  ངོ་སྤྲོད་ཀྱི་སྤྲོས་པ་དེ་ཀར་ཆོད།  རྟོགས་པ་ཆེན་པོ་རྣམས་ཀྱིས་ཀྱང་།  རྟོགས་སོ་མནོ་བའི་རྟོག་འཛིན་བྲལ།  གསལ་བའི་རྟོག་པ་རྡུལ་ཙམ་མེད་པའོ།  ཐིག་ལེ་ལྔའི་གདམས་པ་རྫོགས་སོ༎  ༸  བར་དོ་གསལ་བའི་ཐིག་ལེ་ལ་གསུམ་སྟེ།  བར་དོའི་ངེས་ཚིག་དང་།  བར་དོ་གསལ་བའི་ཐིག་ལེ་དང་།  རིག་པའི་གཏད་སོ་དང་གསུམ་མོ།  བར་དོ་ངེས་པའི་དོན་ལ་མི་གནས་པའི་རང་ས་མ་ཟིན་པའི་དུས་དེའོ།  གསལ་བའི་ཐིག་ལེ་ཞེས་བྱ་བ།  དུས་ནི་བེམ་རིག་བྲལ་ཁ།  ལུས་ཀྱི་འབྱུང་བ་འཇིག་པའི་དུས་ཀྱི་[923]ཐ་མའོ།  དབུགས་ཁ་དང་སྣ་ནས་འཐོན་པ།  རིག་པ་མིག་ནས་འཐོན་པའི་དུས།  གསལ་བ་ནི་དངས་སྙིགས་ཕྱེད་པའི་དུས་ཤེས་པའི་ཡུལ་དུ་འོད་གསལ་བའོ།  དེའི་དུས་སུ་གནས་པ་འགག་པ་གསལ་བ་གསུམ་སྟེ།  འོད་གསལ་གྱི་ངོ་བོ་གནས།  རྩལ་དང་སྤྲུལ་བ་འཆར།  འཇིག་རྟེན་འདིའི་སྣང་བ་འགགས་པའོ།  རིག་པའི་ཐིམ་པ་འདི་ལ་གསུམ་སྟེ།  དབང་པོ་རབ་འོད་ཟེར་ཕྲ་མོ་འོད་གསལ་གྱི་ངོ་བོ་གསལ་སྟོང་དུ་འདུས་ཏེ།  སྐབས་དེ་རུ་ཤི་བ་དྲན་པས།  ད་ཉམས་ལེན་གྱི་སྟོབས་ཀྱིས་སྔངས་སྐྲག་མི་སྐྱེ་བར།  སེམས་མ་བཅོས་པ་ལ་ཙེན་ནེ་བཞག་པའོ།  དབང་པོ་འབྲིང་ལ་དྲུག་སྟེ།  སུན་མ་གསུམ།  གྲོགས་ནས་འགྲོགས་པའི་མི་གསུམ་སྟེ་དྲུག་གོ  སུན་མ་གསུམ་ནི་ཤེས་པའི་ཡུལ་དུ་སྒྲ་འོད་ཟེར་གསུམ་ཤར་བའོ།  དེ་སྔ་ཕྱི་གཉིས་ཀྱི་འཚམས་སྦྱོར་འགྲོགས་མི་གསུམ་ནི།  བླ་མ་ཡི་དམ་མཁའ་འགྲོ་གསུམ་མོ།  ཡོན་ཏན་ནི།  བླ་མས་སངས་རྒྱས་ཀྱི་ལམ་དང་འབྲས་བུ་སྟོན།  ཡི་དམ་གྱི་ལྷས་རིགས་དྲུག་གི་ཇག་པ་ལས་སྐྱོབ།  མཁའ་འགྲོ་མས་བརྡའ་དང་ལུང་སྟོན།  སྐྱེས་བུ་དེ་ནས་ལམ་ངོ་ཤེས་པའོ།  དབང་པོ་ཐ་མ་ལ་སྐྱེལ་མ་གསུམ་སྟེ།  རང་གི་ཉམས་མྱོང་གི་སྐྱེལ་བ་དང་།  གཞན་གྱི་གདམ་ངག་གིས་[924]སྐྱེལ་བ་དང་།  བླ་མའི་ཐུགས་རྗེས་སྐྱེལ་བའོ།  བློ་དམན་ལ་གདམ་ངག་འདི་ལྟར་གདབ་སྟེ།  འཆི་ཁའི་གང་ཟག་དེ་ལུས་གར་བདེར་བཞག  དེ་ཡང་རང་ཡི་དམ་དུ་བསྒོམ་དུ་འཇུག  ཤེས་པའི་ཡུལ་དུ་བླ་མ་དྲན་པ།  མོས་གུས་ཚུད་པ།  མོས་གུས་ཀྱི་མཁན་པོ་ལ་དང་པོ་འཁྲུལ་པ་མེད་པར་རྟོགས་པ་དང་།  དབུགས་ཆད་པ་དང་དུས་མཉམ་དུ་ཁྱེར།  ཡང་ཨའི་རྟ་ལ་སྐྱོན་ལ།  འོད་གསལ་དང་ཆས་ཏེ་ལྷའི་ཐུགས་ཀར་འཕང་བའོ།  དོན་ལ་འཕོ་རྒྱུ་དང་བསྟིམ་རྒྱུ་མེད་ཀྱང་།  འོད་ཟེར་ཀུན་སྟོང་གསལ་གྱི་ངང་ལ་བཞག་གོ།  སྒྲ་འོད་དང་ལྷ་སྐུ་དབྱེར་མེད་དུ་བསྲེས།  སེམས་མ་བཅོས་བོན་ཉིད་ཀྱི་ངང་ལ་བཞག་གོ།  དེའང་བསམ་བརྗོད་དམིགས་པའི་མཐའ་ཐམས་ཅད་དང་བྲལ་བའོ།  ཐིག་ལེ་དྲུག་པའི་གདམས་ངག་གཅིག་རྒྱུད་མ་རྫོགས་སོ༎  བཀྲ་ཤིས་སོ་དགེ་ལེགས་ནས་འཕེལ།  གཙང་པ་བྱ་བྲལ་བདག་གི་དཔེའོ།  ས་མ་ཡཱ།  སྭ་མཱ་ཡཱ།  བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢༠  
[925]༎ནང་མན་ངག་ཁྲིད་སྐོར་ལས་སྤྲོས་བྲལ་རིག་པའི་རྩལ་དབང་བཞུགས་སོ༎[926]༄༅།  །ཀུན་ཏུ་བཟང་པོ་རང་རིག་ཡེ་ཤེས་རྩལ་དང་ལྡན་ལ་ཕྱག་འཚལ་ལོ།  །དོན་བཞི་པ་རིག་པའི་རྩལ་དབང་བསྐུར་བ་སྟོན་ཏེ།  རྫས་དབང་སྤྲོས་པ་བཅད་པ་ནི་ཉེར་གསུམ།  དཔེའི་དཀྱིལ་འཁོར་བཤམས་ཤིང་རྫས་དགོད་པ་དང་།  བགེགས་བསྐྲད་ནས་དཀྱིལ་འཁོར་དུ་འཇུག་ཅིང་བཀའ་རྒྱ་གདབ་པ་དང་།  ཐུགས་དམ་བསྐང་ཞིང་ངོ་སྤྲོད་ལ་བཟླ་དངོས་བསྟན་པའོ།  དང་པོ་མཚོན་པ་དཔེའི་དཀྱིལ་འཁོར་ལ།  རྡུལ་ཚོན་གྱི་དཀྱིལ་འཁོར་བྲི་བ་འདིར་བསྟན་ཅིང་།  རྫས་བཀོད་པ་ལ་ཡང་།  མཚོན་པ་བརྡའི་དབང་བུམ་དང་།  བླ་མ་ཡི་དམ་མཁའ་འགྲོའི་ཐུགས་དམ་སྐང་རྫས་སྨན་རག་གཏོར་[927]གསུམ་དང་།  ཕྱི་འདོན་ཡོན་གྱི་བཀོད་པ་རྣམས་སོ།  །ད་གཉིས་པ་དཀྱིལ་འཁོར་དུ་འཇུག་ཅིང་བཀའ་རྒྱ་གདབ་པ་ནི།  སློབ་བུས་འཇུག་པར་ཞུ་བ་ཕུལ་ཞིང་མཎྜལ་འབུལ་བ་དང་།  བགེགས་བསྐྲད་ཅིང་སློབ་དཔོན་གྱིས་གནང་བ་སྦྱིན་པའོ།  བཀའ་རྒྱ་གདབ་པ་ནི་བདུད་རྩི་བྱིན་གྱིས་བརླབས་ལ།  ལྕེ་ཐོག་ཏུ་བཞག་ཅིང་མན་ངག་མནའ་བསྒག་པའོ།  དམ་ཚིག་བཀའ་རྒྱའི་སྒྲོན་མ་བསྒྲགས་ལ།  དམ་ཚིག་བསྲུངས་མ་བསྲུང་གི་སྐྱོན་ཡོན་ཞིབ་ཏུ་བཤད་དོ།  གསུམ་པ་ལ་ཐུགས་དམ་བསྐང་བ་ནི།  མཚམས་གཅོད་ལ་ཞུགས་ནས།  ཞི་ཁྲོའི་གཞུང་བསྲང་ཞིང་།  བསྐང་ཚོགས་ཀྱི་[928]མཆོད་པས་ཐུགས་དམ་བསྐང་བ་དང་།  བཀའ་སྐྱོང་བསྐུལ་ཞིང་བྷན་ཚོགས་ཐ་མ་ཡན་ཆད་དོ།  རིག་པའི་རྩལ་དབང་བསྐུར་བའི་ངོ་སྤྲད་ལ་བཟླ་དངོས་ལ་བདུན་ཏེ།  དབང་གི་ངོ་བོ་དང་།  ངེས་ཚིག་དང་།  དབྱེ་བ་དང་།  མཐུན་དཔེ་དང་།  དབང་བསྐུར་བའི་ཐབས་དང་།  མ་བསྐུར་བའི་སྐྱོན་དང་།  བསྐུར་བའི་ཡོན་ཏན་དང་།  དགོས་ཆེད་བསྟན་པ་དང་བདུན་ནོ།  ངོ་བོ་ནི་རང་བྱུང་གི་རིག་པ་ལ་རང་བྱུང་གི་ཡེ་ཤེས་ཤར་བའོ།  ངེས་ཚིག་ནི་རིག་པའི་རྩལ་སྣང་གི་མཐུ་རང་དབང་ཐོབ་པར་བྱེད་པའོ།  རིག་པའི་རྩལ་དབང་རང་གི་གཞི་ལ་གནས་པས།  རྫས་ཉིན་མི་དགོས་པར་དབང་བསྐུར་[929]ཐོབ་བོ།  དབང་གི་དབྱེ་བ་ནི།  དབང་རྣམ་པ་བཞིས་སྐལ་ལྡན་སྨིན་པར་བྱ་སྟེ།  སྤྲོད་བཅས་ཉིད་དང་སྤྲོས་མེད་དང་།  ཤིན་ཏུ་སྤྲོས་པ་མེད་པ་དང་།  དེ་ནི་རབ་ཏུ་སྤྲོས་པ་མེད།  དབྱེ་བ་བཞི་ཡི་ཚུལ་གྱིས་ནི།  དད་ལྡན་རང་རྒྱུད་སྨིན་པར་བྱེད།  དེ་ལ་བཞི།  སྤྲོས་བཅས་ཀྱི་དབང་དང་།  སྤྲོས་མེད་ཀྱི་དབང་དང་།  ཤིན་ཏུ་སྤྲོས་པ་མེད་པ་དང་།  རབ་ཏུ་སྤྲོས་པ་མེད་པའི་དབང་སྟེ་བཞིའོ།  མཐུན་པའི་དཔེ་ནི།  རྒྱལ་བུ་ཡིན་པ་ལ།  རྒྱལ་པོར་མངའ་གསོལ་བས་རྒྱལ་སྲིད་སྐྱོང་ཞིང་དབང་ཐང་ལ་དབང་བསྐུར་བའི་དཔེ་ལྟ་བུའོ།  དཔེ་དེ་བཞིན་དུ་རང་ལ་རིག་པའི་རྩལ་ཡེ་ནས་ཡོད་པ་[930]ལ།  དབང་བསྐུར་བས་མངའ་བརྙེས་པ་ཡིན་ནོ།  དབང་བསྐུར་བའི་ཐབས་ལ་བཞི།  ཕྱི་རུ་སློབ་དཔོན་གྱི་དཀྱིལ་འཁོར་དུ་མཚོན་པ་བརྡའི་དབང་བསྐུར་བ་དང་།  ནང་ཕུང་པོའི་དཀྱིལ་འཁོར་དུ།  མཚོན་བྱེད་རྟགས་ཀྱི་དབང་བསྐུར་བ་དང་།  གསང་བ་སེམས་ཀྱི་དཀྱིལ་འཁོར་དུ་མཚན་གཞི་བོན་ཉིད་ཀྱི་དབང་བསྐུར་བ་དང་།  དེ་ཁོ་ན་ཉིད་ཡང་གསང་ཐུགས་ཀྱི་དཀྱིལ་འཁོར་དུ་རིག་པའི་རྩལ་གྱི་དབང་བསྐུར་བ་དང་བཞི་སྟོན་ནོ།  སྤྲོས་པ་མེད་པའི་དབང་མཆོག་ནི།  དཀྱིལ་འཁོར་བུམ་པ་ལ་བརྟེན་ནས།  ཚིགས་སུ་སྤྱོད་པའི་དབང་སྦྱིན་བྱ།  དབང་གི་བརྡ་ལ་རྟེན་པ་ཡི།  རང་རིག་གསལ་བའི་རང་ངོ་སྤྲོད།  བརྡ་འགྲོལ་མན་ངག་མཁས་པར་བྱའོ།  དབང་མ་བསྐུར་བའི་སྐྱོན་ནི།  རང་གི་རིག་པའི་རྩལ་དབང་མ་བསྐུར་ན།  སློབ་བུ་ལ་རྡུལ་ཚོན་གྱི་དཀྱིལ་འཁོར་མང་པོ་བསྟན་ནས།  བུམ་པའི་ཁྲུས་ཀྱིས་བཤལ།  ཅོད་པན་གྱི་སྦུབས་སུ་བཅུག  ཚོགས་ཀྱི་འཁོར་ལོའི་འདམ་དུ་བཅུག་ཀྱང་།  སངས་རྒྱས་ལ་རྔམ་དྲེད་གང་གིས་ཉེར་མ་སོང་ངོ་།  དབང་བསྐུར་བའི་ཡོན་ཏན་ནམ་དགོས་ཆེད་ནི།  སྣང་བ་བཞི་རང་ངོ་སྤྲད་པར་བྱེད་ཅིང་།  ལྟ་སྒོམ་སྤྱོད་བྲལ་བཞི་མཐར་ཕྱིན་པའི་དགོས་པ་ཡོད་དོ།  ལུས་ལས་དབང་བཞི་ཡོངས་སུ་རྫོགས་པ་[931]ཡི།  རིམ་པ་བཞིན་དུ་བོན་རྣམས་སྦྱིན།  ཅེས་སོ།  མཚོན་པ་རྟགས་ཀྱིས་བརྡ་དོན་རྟོགས།  རིག་པའི་རྩལ་གྱིས་བརྡ་དོན་རྙེད།  ཅེས་གསུངས་པའི་དགོས་ཆེད་ཡོན་ཏན་བསྟན་པས་དེ་ལ་ཅི་ལྟར་སྨྲ་བ་སྔགས་ཀྱི་ཚིག་བསམ་པ་ཡིད་བཞིན་བསྐྱེད་རིམ་ཡིན།  ཡིད་ལ་འགྱུས་པའི་མཆོད་པ་ཡིན།  གཟུགས་སུ་སྣང་བ་ལྷ་ཡི་སྐུ།  སྒྲ་ཆེན་བརྗོད་པས་རོལ་མོ་ཉིད།  རང་གི་ལུས་ནི་བུམ་པ་ལ།  སྐྲ་ཡི་ལོ་འདབ་ལྗོན་པ་མཛེས།  ཁྲག་དང་ཆུ་སེར་ཆུ་རྣམས་ཉིད།  དོན་སྙིང་ལ་སོགས་རྫས་ཀྱིས་བལྟམས།  རང་ལ་སྣང་བའི་དབང་རྣམས་སྦྱིན།  མ་བསྐུར་ཉིད་ལ་རྫོགས་པའོ།  ཞེས་གསུངས་པས།  བུམ་པ་འདི་མཚོན་པ་བརྡའི་དབང་བསྐུར་བར་ཤེས་འཚལ་ལོ།  མིག་གཟུགས་སོགས་འདི་ཤེས་པའི་རྟགས་སུའང་ཤེས་པར་མཛོད་ཅིག  སྙིང་ཁའི་ཐུགས་ཉིད་འདི་གནས་པ་དོན་གྱི་དབང་བསྐུར་བའང་ཤེས་པར་མཛོད་ཅིག  ཡང་དཀྱིལ་འཁོར་དང་བུམ་པ་གཏོར་མ་མཆོད་རྫས་རྣམས་མཚོན་པའི་བརྡར་ཤེས་པར་མཛོད་ཅིག  རིག་པ་རང་འབྱུང་གི་ཡེ་ཤེས་སུ་གནས་པའི་དོན་ཤེས་པར་མཛོད་ཅིག  ངོ་སྤྲོད་ནི་ལ་བཟླའི་དོན་དུ་གསལ་ལོ།  ཨཐཾ  མཚོན་པ་བརྡ་ཡི་བུམ་པ།  མི་ཤིག་འཇིགས་པ་མེད་པ།  གནས་པ་[932]དོན་གྱི་བུམ་པ།  ཤད་པ་རྟགས་ཀྱི་བུམ་པ་སྟེ།  རང་ལུས་བུམ་པར་ཤེས་པ་ནི།  དེ་ནི་དབང་བསྐུར་དང་པོ་ཡིན།  དབྱིངས་རིག་གཉིས་ལ་འབྱོར་པ་ནི།  དེ་ནི་དབང་བསྐུར་གཉིས་པ་ཡིན།  ཐབས་ཤེས་གཉིས་སུ་མེད་པ་ནི།  དེ་ནི་དབང་བསྐུར་གསུམ་པ་ཡིན།  ཚིག་རྣམས་ཐམས་ཅད་དོན་ལ་འདུས།  དེ་ནི་དབང་བསྐུར་བཞི་པ་ཡིན།  ༈  ཀུན་ཏུ་བཟང་པོ་མཉམ་ཉིད་རྫོགས་པ་ཆེ་ལ་ཕྱག་འཚལ་ལོ།  སྙིང་པོའི་དོན་ལ་དབང་བསྐུར་གཡུང་དྲུང་སྐུ།  འཁོར་འདས་ལམ་གསུམ་རིག་པ་མངོན་སུམ་དུ།  རྩལ་ཆེན་རྫོགས་པའི་སྨོན་ལམ་སྤྲོས་བྲལ་དབང་།  ཡང་སྙིང་གསང་བའི་ཐུགས་རྗེ་མན་ངག་འདི།  ཕྱི་རབས་ལས་ཅན་འགའ་ཡིས་སྤྱོད་པར་གྱིས།  འདི་དོན་ཉམས་སུ་ལེན་པའི་རྣལ་འབྱོར་པས།  ཕྱི་ནང་གསང་གསུམ་དོན་ལ་དབྱེར་མེད་ཀྱང་།  གཟུང་འཛིན་ལོག་ལྟ་སོལ་ཕྱིར་གསལ་བར་དབྱེ།  ཕྱི་ནི་མཚོན་པའི་བརྡ་ཡི་ཡུལ་དུ་བསྟན།  གང་ཞིག་ཤར་བ་རྟགས་ཏེ་ལུང་དུ་བསྟན།  གསང་བ་གནས་པའི་འོད་དེ་རིག་པར་བསྟན།  གསང་སྔགས་བསྙེན་སྒྲུབ་དབང་བསྐུར་ཅི་ལྟ་བར།  གཞན་ལྟོས་སྤྲོས་པ་བྲལ་བས་རང་ལ་རྫོགས།  རྡུལ་མཚོན་བསྟན་ནས་དགོངས་པ་དཔེས་མཚོན་ནས།  གདམས་པ་མཐར་ཐོན་བུ་ལ་དོན་འདི་སྦྱིན།  [933]དང་པོ་ཕུན་སུམ་ཚོགས་པ་དྲུག་ལྡན་ཏེ།  འཛམ་གླིང་ངོ་བོ་བདེ་དགོན་ཕྱི་ཡི་གནས།  ཕུང་པོ་སྐུ་ཡི་སྒུབ་ཁང་ནང་གི་གནས།  རང་གི་ཀུན་གཞི་ཁྱབ་བདལ་གསང་བའི་གནས།  ཡེ་ནས་༼རང་འབྱུང་ཡེ་ཤེས་ཡེ་ནས་རང་ལ་གནས།༽རང་ལ་གནས་པ་ཞབས་ཀྱིས་བཅག་པའི་གནས།  ལུང་ནས་གསུངས་པ་གཞུང་དང་མཐུན་པའི་གནས།  བདེ་ལེགས་སྐྱིད་པ་ཉམས་དགའ་བཀྲ་ཤིས་གནས།  འདི་ལས་འབྱུང་བ་གྲུབ་པ་ཐོབ་པའི་གནས།  གནས་ཆེན་རང་ལ་རྫོགས་པ་གནས་ཀྱི་སྤྲོས་དང་བྲལ།  སློབ་དཔོན་བཅུད་༼སློབ་དཔོན་གྱི་ཡོན་ཏན་བཤད།༽ལྡན་ཕྱི་ཡི་སྟོན་པ་ཡིན།  རྩ་རླུང་ཐིག་གསུམ་ནང་གི་སྟོན་པ་ཡིན།  རང་རིག་ཡེ་ཤེས་གསང་བའི་སྟོན་པ་ཡིན།  སློབ་དཔོན་རང་ལ་༼སློབ་དཔོན་རང་བྱུང་།༽རྫོགས་པས་སྟོན་པ་མཐའ་དང་བྲལ།  གདམས་ངག་སྣོད་ལྡན་ཕོ་མོ་ཕྱི་ཡི་འཁོར།  དབང་པོ་སྒོ་ལྔ་དག་པ་ནང་གི་འཁོར།  རྣམ་ཤེས་ཚོགས་བརྒྱད་དག་པ་གསང་བའི་འཁོར།  སྣོད་ལྡན་རང་ལ་རྫོགས་པས་འཁོར་གྱི་སྤྲོས་དང་བྲལ།  ངེས་༼ཟམ་མོའི་གདམས་ངག་འདི་ལྟ་བུ་ཉིད༽དོན་བསྟན་པ་དར་བ་ཕྱི་ཡི་དུས།  གཟུགས་༼མིག་ཤེས་སོགས་བརྒྱད༽ཕུང་དབང་པོ་གསལ་བ་ནང་གི་དུས།  མོས་ངད་༼དད༽སྤྲོ་བ་སྐྱེས་པ་གསང་བའི་དུས།  དུས་གསུམ་རང་ལ་རྫོགས་[934]པས་དུས་ཀྱི་སྤྲོས་དང་བྲལ།  བཀའ་རྒྱུད་དྲི་མེད་ཕྱི་ཡི་བསྟན་པ་ཡིན།  སྒྲོན་མ་རྣམ་བཞི་༼རྒྱང་ཞགས་ཆུའི།  ཐིག་ལེ་སྟོང་སྒྲོན་སོགས༽ནང་གི་བསྟན་པ་ཡིན།  རིག་པའི་ཡེ་ཤེས་གསང་བའི་བསྟན་པ་ཡིན།  བསྟན་པ་རང་ལ་རྫོགས་པས་པོ་ཏིའི་སྤྲོས་དང་བྲལ།  འཇིག་རྟེན་ཟས་ནོར་ཕྱི་ཡི་ཡོ་བྱད་ཡིན།  སྒོ་གསུམ་གཙང་མ་ནང་གི་ཡོ་བྱད་ཡིན།  ཤེས་རབ་རྣམ་དག་གསང་བའི་ཡོ་བྱད་ཡིན།  ཡོ་བྱད་རང་ལ་རྫོགས་པས་འབྱོར་པའི་སྤྲོས་དང་བྲལ།  དེ་ལྟར་རྫོགས་ནས་ས་ཆོག་དཀྱིལ་འཁོར་བཞེངས།  ཡུལ་གྱི་༼ཡུལ་གཞན་གྱི་འཁྲུལ་བ་ཆོད་པའོ།༽འཁྲི་ཆོད་ཕྱི་ཡི་ས་ཆོག་ཡིན།  ཕྱག་དང་བསྐོར་བ་ནང་གི་ས་ཆོག་ཡིན།  སྒྲིབ་སྦྱང་སྐྱེ་མེད་གསང་བའི་ས་ཆོག་ཡིན།  མཆོད་ཁང་རང་ལ་རྫོགས་པས་ས་ཆོག་སྤྲོས་དང་བྲལ།  རྐྱེན་མེད་སྒོམ་ཁང་ཕྱི་ཡི་དཀྱིལ་ཡིན།  ཙིཏྟ་རིན་ཆེན་ནང་གི་དཀྱིལ་འཁོར་ཡིན།  ཀུན་གཞི་རྣམ་དག་གསང་བའི་དཀྱིལ་འཁོར་ཡིན།  མཎྜལ་རང་ལ་རྫོགས་པས་དཀྱིལ་འཁོར་སྤྲོས་དང་བྲལ།  དེ་ནས་བསོད་ནམས་དཔུང་བསྐྱེད་ཚོགས་གསོག་བྱ།  མི་དགེ་རྡེའུ་༼མི་དགེ་སྤངས་ནས་༽དགེ་བཅུའི་༼དགེ་བཅུ་ལ་སྤྱོད་པ་༽རྒྱ་མཚོར་བསྐྱིལ།  ཕུང་པོ་རྡེའུ་བསྐྱེད་རྫོགས་རྒྱ་མཚོར་བསྐྱིལ།  སྡུག་བསྔལ་རྡེའུ་༼རང་གྲོལ་དུ་ཤེས་པ་༽བདེ་ཆེན་རྒྱ་མཚོར་བསྐྱིལ།  [935]རྣམ་རྟོག་རྡེའུ་ཡེ་ཤེས་༼རྐྱེན་སྣང་ཡེ་ཤེས་སུ་འཆར་བ་༽རྒྱ་མཚོར་བསྐྱིལ།  འཁོར་བའི་རྡེའུ་མྱང་འདས་རྒྱ་མཚོར་བསྐྱིལ།  སེམས་ཅན་རྡེའུ་སངས་རྒྱས་རྒྱ་མཚོར་བསྐྱིལ།་་་ཐམས་ཅད་རང་ལ་རྫོགས་པར་ཤེས་ནས་བོན་གྱི་དབྱིངས་སུ་གྲོལ་བའོ།  རིག་པའི་རྡེའུ་བོན་དབྱིངས་རྒྱ་མཚོར་བསྐྱིལ།་་་་་་རང་རིག་པའི་ཡེ་ཤེས།  བསོད་ནམས་རང་ལ་རྫོགས་པས་བསོད་ཚོགས་སྤྲོས་དང་བྲལ།  ཀུན་ལ་སྙིང་རྗེས་འཛིན་པ་ཕྱི་ཡི་སྲོག་བསླུ་ཡིན།  ལུས་ལ་དག་སྣང་བསྐྱེད་པ་ནང་གི་སྲོག་བསླུ་ཡིན།  སེམས་ལ་སྐྱེ་འཆི་མེད་པ་གསང་བའི་སྲོག་བསླུ་ཡིན།  ཚད་མེད་ལྷུན་ལ་རྫོགས་པས་སྙིང་རྗེའི་སྤྲོས་དང་བྲལ།  སྣོད་བཅུད་ལྷ་རུ་ཤེས་པ་ཕྱི་ཡི་སཱཚ་ཐེབས།  སྒྱུ་ལུས་ལྷ་སྐུར་ཤེས་པ་ནང་གི་སཱཚ་ཐེབས།  རང་རིག་བོན་སྐུར་ཤེས་པ་གསང་བའི་སཱཚ་ཐེབས།  གཟུགས་སྐུ་རང་ལ་ཚང་པ་སཱཚའི་སྤྲོས་དང་བྲལ།  སྣང་བ་སེམས་སུ་རྟོགས་པ་ཕྱི་ཡི་འབུམ་ལྔ་རྫོགས།  ཕུང་པོ་སྒྱུ་མར་རྟོགས་པ་ནང་གི་འབུམ་ལྔ་རྫོགས།  སྒྲ་ཚིག་གྲགས་སྟོང་ཤེས་པ་གསང་བའི་འབུམ་ལྔ་རྫོགས།  གསང་བ་རང་ལ་རྫོགས་པས་བཟླས་བརྗོད་སྤྲོས་དང་བྲལ།  རྫས་ལ་འཕང་སེམས་མེད་པ་ཕྱི་ཡི་སྦྱིན་པ་རྫོགས།  ལུས་ལ་ཆགས་ཞེན་མེད་པ་ནང་གི་སྦྱིན་པ་རྫོགས།  སེམས་ལ་ཞེན་པ་མེད་པ་གསང་བའི་[936]སྦྱིན་པ་རྫོགས།  ཚོགས་སོག་རང་ལ་རྫོགས་པས་སྦྱིན་པའི་སྤྲོས་དང་བྲལ།  མཚམས་གཅོད་རི་ཁྲོད་འགྲིམ་པ་ཕྱིའི་མཚམས་ས་ཡིན།  རྒྱུ་འགྲུལ་སྨྲ་བ་རྒྱུན་གཅོད་ནང་མཚམས་ཡིན།  འཁོར་འདས་གཉིས་འཛིན་གྱི་བག་ཆགས་དྭངས་སྙིགས་ཕྱེ་པའི།་་་འཁོར་འདས་རུ་ཤན་འབྱེད་པ་གསང་མཚམས་ཡིན།  བགེགས་སེམས་རང་ལ་རྫོགས་པས་མཚམས་ཀྱི་སྤྲོས་དང་བྲལ།  དེ་ནས་ས་ཐིག་ས་ཚོན་འབྲི།  སྣང་བ་རྒྱས་ཐེབས་ཕྱི་ཡི་ཆགས་གདབ་ཡིན།  ཁྲག་དང་ཆུ་སེར་ནང་གི་ཆག་གདབ་ཡིན།  རིག་པ་དྲི་མེད་གསང་བའི་ཆག་གདབ་ཡིན།  གཡོ་སྒྱུ་གསོག་འཇོག་མེད་པ།་་་་སྤྱོད་པ་དྲང་པོ་ཕྱི་ཡི་ཐིག་གདབ་ཡིན།  ལུས་གནད་འགྱུར་མེད་ནང་གི་ཐིག་གདབ་ཡིན།  སྒོམ་པ་ཡེངས་མེད་གསང་བའི་ཐིག་གདབ་ཡིན།  ཐིག་ཆ་ངང་ལ་རྫོགས་པས་ཐིག་གདབ་སྤྲོས་དང་བྲལ།  དེ་ནས་དཀྱིལ་འཁོར་བཞེངས་ལུགས་བསྟན་པ་ནི།  ཕྱི་ཡི་རྡུལ་ཚོན་སྣང་བ་སྣ་ཚོགས་ཡིན།  ནང་གི་རྡུལ་ཚོན་རུས་ཚིགས་ཤ་ཁྲག་པགས།  གསང་བའི་རྡུལ་ཚོན་དྭངས་མ་འོད་ལྔར་གསལ།  ཕྱི་ཡི་དཀྱིལ་འཁོར་སྣང་སྲིད་གཞིར་བཞེངས་ཏེ།  ནང་གི་དཀྱིལ་འཁོར་ཕུང་པོ་གཞལ་ཡས་ཁང་།  ་་་་་བོན་སྐུའི་སྒྲུབ་ཁང་།  གསང་བའི་དཀྱིལ་འཁོར་རང་སྣང་བདེ་བའི་ཀློང་།་་་་ཕྱོགས་མེད་ཤེས་པའོ།  ཕོ་བྲང་རང་ལ་[937]རྫོགས་པས་དཀྱིལ་འཁོར་སྤྲོས་དང་བྲལ།  དེ་ནས་སྒྲུབ་རྫས་མཆོད་རྫས་བཤམས་པ་ནི།  ནམ་མཁའ་ཆུ་རླུང་ཕྱི་ཡི་མན་ཇི་ཡིན།  རྐང་རུས་རླུང་གསུམ་ནང་གི་མན་ཇི་ཡིན།  འགྱུར་མེད་བློ་བརྟེན་གསང་བའི་མན་ཇི་ཡིན།  མཚོན་པའི་བུམ་པ་རིན་ཆེན་སྣ་ལྔའི་རྫས།  དོན་གྱི་བུམ་པ་རིག་པ་སྤྲོས་བྲལ་ཡིན།  རྟགས་ཀྱི་བུམ་པ་བདེ་ཆེན་བོན་ཉིད་དབྱིངས།  མཚན་པའི་བུམ་རྫས་ཉི་ཤུ་རྩ་ལྔ་སྟེ།  དོན་གྱི་བུམ་རྫས་ཡེ་ཤེས་རྣམ་ལྔ་སྟེ།  ་་་མེ་ལོངས་བོན་དབྱིངས་མཉམ་ཉིད་སོར་རྟོགས་བྱ་གྲུབ།  རྟགས་ཀྱི་བུམ་རྫས་དོན་སྙིང་དྭངས་མ་ལྔ།  མཚོན་པའི་བུམ་ཆུ་ཨ་དཀར་དྲི་མེད་དེ།  དོན་གྱི་བུམ་ཆུ་སྐྱེ་མེད་བྱང་ཆུབ་སེམས།  རྟགས་ཀྱི་བུམ་ཆུ་དམ་རྫས་བདུད་རྩི་ལྔ།་་་བྱང་སེམས་དྲི་ཆེན་དྲི་ཆུ་ཤ་ཆེན་རག་ཏུ་ལྔ།  ཕྱི་ཡི་ཁ་རྒྱན་དཔག་བསམ་འབྲས་ལྡན་ཏེ།  དོན་གྱི་ཁ་རྒྱན་དཔག་མེད་རོལ་པ་ཡིན།  རྟགས་ཀྱི་ཁ་རྒྱན་སྐྲ་ཡི་ལོ་མ་ཤར།  མཚོན་པའི་མགུལ་ཆིངས་རས་བལ་དར་དཀར་ཏེ།  དོན་གྱི་མགུལ་ཆིངས་རིག་པ་དྲི་མེད་ཡིན།  རྟགས་ཀྱི་མགུལ་ཆིངས་རང་གདངས་འོད་ལྔར་གསལ།་་་ཡེ་ཤེས་ཀྱི་རང་གདངས་འོད་ལྔ།  མཚོན་པའི་གཟུངས་ཐག་ཚོན་སྐུད་སྣ་ལྔ་སྟེ།  དོན་གྱི་གཟུངས་ཐག་གཡུང་དྲུང་ལུ་གུ་རྒྱུད།  རྟགས་ཀྱི་གཟུངས་ཐག་ཡེ་ཤེས་ཟང་ཐལ་ཡིན།  [938]ཆ་རྐྱེན་རང་ལ་རྫོགས་པས་བུམ་པ་སྤྲོས་དང་བྲལ།  སྣོད་བཅུད་ཕྱི་ཡི་སྨན་རག་གཏོར་མ་ཡིན།  ཕུང་པོ་ནང་གི་སྨན་རག་གཏོར་མ་ཡིན།  དུག་གསུམ་གསང་བའི་སྨན་རག་གཏོར་མ་ཡིན།  སྨན་གཏོར་རང་ལ་རྫོགས་པས་གཏོར་མའི་སྤྲོས་དང་བྲལ།  འདོད་ཡོན་རོལ་པར་ཤེས་པ་ཕྱི་ཡི་མཆོད་རྫས་ཡིན།  སྒོ་ལྔ་རོལ་པར་ཤེས་པ་ནང་གི་མཆོད་རྫས་ཡིན།  དྭངས་མ་རོལ་པར་ཤེས་པ་གསང་བའི་མཆོད་རྫས་ཡིན།  མཆོད་རྫས་རང་ལ་རྫོགས་པས་མཆོད་རྫས་སྤྲོས་དང་བྲལ།  གཞི་ཉིད་ནམ་མཁའ་ཡངས་པའི་ཕོ་བྲང་དུ།  སྣང་སྲིད་ཕྱི་ཡི་བུམ་པ་བཞུགས་སུ་གསོལ།  གཞི་རང་གནས་བདེ་བའི་ཕོ་བྲང་དུ།  སྒྱུ་ལུས་ནང་གི་བུམ་པ་བཞུགས་སུ་གསོལ།  གཞི་ཁྱབ་བདལ་བོན་དབྱིངས་ཕོ་བྲང་དུ།  དབྱིངས་རིག་རང་གསལ་གྱི་ངོ་བོ་སྟོང་པ་་་་་སྟོང་གསལ་གསང་བའི་བུམ་པ་བཞུགས་སུ་གསོལ།  གདན་ཁྲི་རང་ལ་རྫོགས་པས་བཞུགས་གསོལ་སྤྲོས་དང་བྲལ།  གཞི་མཚོན་པ་བརྡ་ཡི་ཕོ་བྲང་དུ།  བརྡ་ཡི་རྫས་བརྒྱད་དགྱེས་པར་བཞུགས་སུ་གསོལ།  རྟགས་སྒྱུ་མ་ལུས་ཀྱི་ཕོ་བྲང་དུ།  རྣམ་ཤེས་ཚོགས་བརྒྱད་རྟེན་བྱེད་ཀྱི་ཡུལ་་་་ཤར་བ་རྟགས་ཀྱི་རྟེན་བརྒྱད་བཞུགས་སུ་གསོལ།  དོན་ལ་རྟེན་གྱིས་མ་བཅོས་མ་བསླད་མ་བསྒྱུར་བའི་གནས་ལུགས་ཀྱི་་་་དོན་གནས་ལུགས་ཆེན་པོའི་ཕོ་བྲང་དུ།  [939]རིག་པ་རང་གསལ་ཚོགས་བརྒྱད་བཞུགས་སུ་གསོལ།  ངང་ལ་མ་ཡེངས་རོལ་པའི་ཕོ་བྲང་དུ།  ཡེ་ནས་ལྷུན་གྲུབ་རྫས་རྣམས་བཞུགས་སུ་གསོལ།  རྫས་རྣམས་རང་ལ་རྫོགས་པས་སྒྲུབ་རྫས་སྤྲོས་དང་བྲལ།  དེ་ནས་མ་འདྲེས་བསྲེ་ཞིང་བསྣན་པའི་སྔོན་འགྲོ་ནི།  ཡུལ་ངོས་སེམས་སུ་འདྲེས་པ་ཕྱི་ཡི་བསྲེ་བསྣན་རྫོགས།  ལྷ་དང་ལྷ་རུ་འདྲེས་པ་ནང་གི་བསྲེ་བསྣན་རྫོགས།  དབྱིངས་དང་རིག་པ་འབྲེལ་བ་གསང་བའི་བསྲེ་བསྣན་རྫོགས།  བསྲེ་བསྣན་རང་ལ་རྫོགས་པས་བསྲེ་བསྣན་སྤྲོས་དང་བྲལ།  རིག་པ་དབྱིངས་སུ་ཤར་བ་ཕྱི་ཡི་བརྡ་སྒོ་ཕྱེད།  རིག་པ་བོན་སྐུ།  སྐུ་ལྔ་རྫོགས་སྐུ།  རྩལ་འགག་མེད་སྤྲུལ་སྐུ།་་་སྐུ་གསུམ་རང་ལ་རྫོགས་པ་ནང་གི་བརྡ་སྒོ་ཕྱེད།  ཡེ་ཤེས་ཟང་ཐལ་ཤར་བ་གསང་བའི་བརྡ་སྒོ་ཕྱེད།  སྒོ་དབྱེ་རང་ལ་རྫོགས་པས་འཇུག་སྒོའི་སྤྲོས་དང་བྲལ།  གུས་པས་རྩེ་གཅིག་མཇལ་བ་ཕྱི་ཡི་བརྡ་ཕྱག་རྫོགས།  སངས་རྒྱས་རང་ལ་རྫོགས་པས་ནང་གི་ཕྱག་རྒྱ་རྫོགས།  ཡེ་ཤེས་རང་ལ་རྫོགས་པས་གསང་བའི་བརྡ་ཕྱག་རྫོགས།  ཕྱག་འཚལ་རང་ལ་རྫོགས་པས་གཉིས་འཛིན་སྤྲོས་དང་བྲལ།  སྒོ་གསུམ་གནོང་འགྱོད་གདུང་བ་ཕྱི་ཡི་བཤགས་པ་ཡིན།  ཡིད་ཆེས་ཁོང་ནས་ཤར་བ་ནང་གི་བཤགས་པ་ཡིན།  རེ་དོགས་ཐེ་[940]ཚོམ་མེད་པ་གསང་བའི་བཤགས་པ་ཡིན།  གསང་ཆེན་དམ་ལ་གནས་པ་ཕྱི་ཡི་དམ་བཅའ་ཡིན།  ཉམས་ལེན་འདུ་འབྲལ་མེད་པ་ནང་གི་དམ་བཅའ་ཡིན།  རེ་དོགས་གཏིང་ཟུག་ཆོད་པ་གསང་བའི་དམ་བཅའ་ཡིན།  བཤགས་དམ་ཞེ་ལ་བཅས་པ་དཔང་པོའི་སྤྲོས་དང་བྲལ།  བླ་མ་སྤྱི་བོར་སྒོམ་པ་ཕྱི་ཡི་བྱིན་འབེབས་ཡིན།  རང་དང་གཉིས་སུ་མེད་པ་ནང་གི་བྱིན་འབེབས་ཡིན།  སངས་རྒྱས་བཙལ་མེད་གྲུབ་པ་གསང་བའི་བྱིན་འབེབས་ཡིན།  བྱིན་འབེབས་རང་ལ་རྫོགས་པས་གསོལ་འདེབས་སྤྲོས་དང་བྲལ།  སྣང་སྲིད་མཆོད་པར་རྟོགས་པ་ཕྱི་རྫས་བྱིན་གྱི་བརླབས།  ཕུང་པོ་རྫས་ལྔར་ཤེས་པ་ནང་རྫས་བྱིན་གྱིས་བརླབས།  རིག་པ་བོན་སྐུར་རྟོགས་པ་གསང་རྫས་བྱིན་གྱིས་བརླབས།  བྱིན་རླབས་རང་ལ་ཚང་བས་དམིགས་པའི་སྤྲོས་དང་བྲལ།  དེ་ནས་ཏིང་ངེ་འཛིན་གྱི་དཀྱིལ་འཁོར་བསྐྱེད་པ་ནི།  སྣང་ལ་རང་བཞིན་མེད་པ་ཕྱི་ཡི་དེ་བཞིན་ཉིད།  ལུས་ལ་རང་བཞིན་མེད་པ་ནང་གི་དེ་བཞིན་ཉིད།  རིག་པ་རང་བཞིན་མེད་པ་གསང་བའི་དེ་བཞིན་ཉིད།  ནམ་མཁའ་ཀུན་ལ་ཁྱབ་པ་ཕྱི་ཡི་ཀུན་ཏུ་སྣང་།  དབང་པོ་སྒོ་ལྔ་གསལ་བ་ནང་གི་ཀུན་ཏུ་སྣང་།  རིག་པ་རང་ངོ་གསལ་བ་གསང་བའི་ཀུན་ཏུ་སྣང་།  འབྱུང་ལྔ་སེམས་སུ་འདུས་པ་ཕྱི་ཡི་རྒྱུ་ཏིང་[941]རྫོགས།  སྒྱུ་ལུས་དྭངས་མ་འདུས་པ་ནང་གི་རྒྱུ་ཏིང་རྫོགས།  གྲོལ་འཁྲུལ་རྩ་བ་ཆོད་པ་གསང་བའི་རྒྱུ་ཏིང་རྫོགས།  ཏིང་འཛིན་ངང་ལ་རྫོགས་པའི་སྐུ་གསུམ་སྤྲོས་དང་བྲལ།  སྣོད་ཀྱི་འཇིག་རྟེན་ཕྱི་ཡི་འབྱུང་བརྩེགས་ཡིན།  བཅུད་ཀྱི་སེམས་ཅན་ནང་གི་འབྱུང་བརྩེགས་ཡིན།  ཉོན་མོངས་དུག་ལྔ་གསང་བའི་འབྱུང་བརྩེགས་ཡིན།  ཏིང་འཛིན་རང་ལ་རྫོགས་པས་བསྐྱེད་རིམ་སྤྲོས་དང་བྲལ།  དེ་ལ་རྟེན་ནས་གཞལ་ཡས་བསྐྱེད་པ་ནི།  དཔེ་དོན་རྟགས་གསུམ་ལྡན་པས་གཏན་ལ་དབབ།  དཔེ་ཡི་དཀྱིལ་འཁོར་ཐིག་ལེ་ཟླུམ་པོ་ཡིན།  དོན་གྱི་དཀྱིལ་འཁོར་རིག་པའི་ཡེ་ཤེས་ཏེ།  རྟགས་ཀྱི་དཀྱིལ་འཁོར་རང་བྱུང་ཐུགས་རྗེ་ཡིན།  དཔེ་ཡི་དཀྱིལ་འཁོར་མཐིང་ནག་གྲུ་གསུམ་ཡིན།  དོན་གྱི་དཀྱིལ་འཁོར་སྟོང་གསལ་སྐྱེ་བ་མེད།  རྟགས་ཀྱི་དཀྱིལ་འཁོར་སྙིང་ནང་སྟོང་པ་གསལ།  དཔེ་ཡི་དཀྱིལ་འཁོར་ཟླ་གམ་དམར་པོ་ཡིན།  དོན་གྱི་དཀྱིལ་འཁོར་ཁམས་གསུམ་དབང་དུ་སྡུད།  རྟགས་ཀྱི་དཀྱིལ་འཁོར་ཙིཏྟ་དམར་པོ་ལགས།  དཔེ་ཡི་དཀྱིལ་འཁོར་ཟླ་གམ་དཀར་པོ་སྟེ།  དོན་གྱི་དཀྱིལ་འཁོར་ཉོན་མོངས་དྲི་མེད་ཡིན།  རྟགས་ཀྱི་དཀྱིལ་འཁོར་སྙིང་ཚིལ་དཀར་པོ་གསལ།  དཔེ་ཡི་དཀྱིལ་འཁོར་གནམ་སྒོ་གཅིག་པ་ཡིན།  [942]དོན་གྱི་དཀྱིལ་འཁོར་རྩ་བ་རང་ལ་འདུས།  རྟགས་ཀྱི་དཀྱིལ་འཁོར་སྲོག་པ་རྩ་རུ་གསལ།  དཔེ་ཡི་དཀྱིལ་འཁོར་མུ་ཁྱུད་ཟླུམ་པོ་ཡིན།  དོན་གྱི་དཀྱིལ་འཁོར་རིག་པ་སྤྲོས་བྲལ་ཡིན།  རྟགས་ཀྱི་དཀྱིལ་འཁོར་ཙིཏྟ་བུམ་པ་ལགས།  དཔེ་ཡི་དཀྱིལ་འཁོར་འཁོར་ལོ་རྩིབས་བཞི་ཡིན།  དོན་གྱི་དཀྱིལ་འཁོར་ཡེ་ཤེས་རིགས་བཞི་ཡིན།  རྟགས་དཀྱིལ་འཁོར་དོན་གྱི་རྩ་ཆེན་བཞི།  དཔེ་ཡི་དཀྱིལ་འཁོར་འཁོར་ལོ་རྩིབས་བརྒྱད་ཡིན།  དོན་གྱི་དཀྱིལ་འཁོར་རྣམ་ཤེས་ཚོགས་བརྒྱད་ཡིན།  རྟགས་ཀྱི་དཀྱིལ་འཁོར་ཤ་ཁྲག་དྲོད་དབུགས་ཡིན།  དཔེ་ཡི་དཀྱིལ་འཁོར་བར་ཁྱམས་སྟོང་པ་ཡིན།  དོན་གྱི་དཀྱིལ་འཁོར་རང་རིག་སྟོང་པ་ཡིན།  རྟགས་ཀྱི་དཀྱིལ་འཁོར་བྱང་ཁོང་སྟོང་པར་གསལ།  དཔེ་ཡི་དཀྱིལ་འཁོར་ཕྱོགས་བཞིའི་སྒོ་བཞི་ཡིན།  དོན་གྱི་དཀྱིལ་འཁོར་ཡེ་ཤེས་སྣམ་བུ་བཞི།  རྟགས་ཀྱི་དཀྱིལ་འཁོར་རང་བྱུང་སྒྲོན་མར་གསལ།  དཔེ་ཡི་དཀྱིལ་འཁོར་རིན་ཆེན་བརྩེགས་པ་ཡིན།  དོན་གྱི་དཀྱིལ་འཁོར་དུས་གསུམ་མཉམ་པ་ཉིད།  རྟགས་ཀྱི་དཀྱིལ་འཁོར་དུར་ཁྲོད་གཞལ་ཡས་ཁང་།  དཔེ་ཡི་དཀྱིལ་འཁོར་ཀ་གདུང་དྲྭལ་ཕྱམ་ཐོག  དོན་གྱི་དཀྱིལ་འཁོར་ཀུན་ཁྱབ་ཐུགས་རྗེ་ཡིན།  རྟགས་ཀྱི་དཀྱིལ་འཁོར་རྐང་ལག་མགོ་[943]ལུས་གསལ།  དཔེ་ཡི་དཀྱིལ་འཁོར་འདོད་ཡོན་དྲྭ་བ་པད།  དོན་གྱི་དཀྱིལ་འཁོར་རོལ་པའི་ཆོ་འཕྲུལ་ཡིན།  རྟགས་ཀྱི་དཀྱིལ་འཁོར་ཤ་ཁྲག་རྩ་རྒྱུས་གསལ།  དཔེ་ཡི་དཀྱིལ་འཁོར་མུན་པའི་པ་ཏི་ཡིན།  དོན་གྱི་དཀྱིལ་འཁོར་མ་རྟོགས་གཏི་མུག་སྟེ།  རྟགས་ཀྱི་དཀྱིལ་འཁོར་ཁོག་པའི་མུན་པ་ཡིན།  དཔེ་ཡི་དཀྱིལ་འཁོར་རྟ་བབས་ཐེམ་སྐས་ལམ།  དོན་གྱི་དཀྱིལ་འཁོར་གང་འཚམ་བོན་གྱི་སྒོ།  རྟགས་ཀྱི་དཀྱིལ་འཁོར་རབ་འབྲིང་ཐ་མའི་བློ།  དཔེ་ཡི་དཀྱིལ་འཁོར་བུམ་པ་བོན་འཁོར་གདུགས།  དོན་གྱི་དཀྱིལ་འཁོར་ཡང་རྩེ་ཐེག་པའི་བཅུད།  རྟགས་ཀྱི་དཀྱིལ་འཁོར་ལོ་རིམ་བཞིན་གསལ།  དཔེ་ཡི་དཀྱིལ་འཁོར་འབར་བ་མེ་རི་སྟེ།  དོན་གྱི་དཀྱིལ་འཁོར་མི་ཤིག་ལོག་ལྟ་བསྲེག  རྟགས་ཀྱི་དཀྱིལ་འཁོར་རུས་པགས་བ་སྤུ་འབར།  དཔེ་ཡི་དཀྱིལ་འཁོར་གཞལ་ཡས་གྲུ་བཞི་སྟེ།  དོན་གྱི་དཀྱིལ་འཁོར་ཆེ་བ་རང་ལ་རྫོགས།  རྟགས་ཀྱི་དཀྱིལ་འཁོར་རང་ལུས་གྲུ་བཞིར་ཤར།  ཕུང་པོ་རང་ལ་རྫོགས་པས་དཀྱིལ་འཁོར་སྤྲོས་དང་བྲལ།  དྲེགས་པ་པདྨ་ཉི་ཟླ་དཔེ་ཡི་གདན།  ལོག་རྟོག་སྐྱོན་བྲལ་མུན་སེལ་དོན་གྱི་གདན།  བདག་འཛིན་སྙིང་ཚིལ་རྩ་འདབ་རྟགས་ཀྱི་གདན།  ཁྲི་གདན་རང་ལ་རྫོགས་པས་གདན་གྱི་སྤྲོས་དང་[944]བྲལ།  དེ་ནས་བརྟེན་པའི་ལྷ་ཚོགས་བསྐྱེད་པ་ནི།  མཚོན་པའི་ལྷ་ཚོགས་རྒྱལ་བ་ཞི་ཁྲོ་སྟེ།  དོན་གྱི་ལྷ་ཚོགས་རང་གི་རྟོགས་པ་དྲངས།  རྟགས་ཀྱི་ལྷ་ཚོགས་སྟོང་གསལ་དབྱེར་མེད་དེ།  སྐུ་གསུམ་ཡེ་ཤེས་ལྔ་ལྡན་དགོངས་པ་གསལ།  དབྱིངས་དང་ཡེ་ཤེས་ཡབ་དང་ཡུམ་དུ་སྣང་།  ཐབས་དང་ཤེས་རབ་ལྷ་དང་ལྷ་མོར་གསལ།  ཚད་མེད་བཞི་ལྡན་བདུད་བཞིའི་རྟོག་པ་འཇོམས།  དུ་མའི་མཐའ་གྲོལ་རང་རིག་དཔག་བོ་གསལ།  གཅིག་གི་མཐའ་གྲོལ་གཙོ་འཁོར་བསམ་མི་ཁྱབ།  ཆད་པའི་མཐའ་གྲོལ་མཚན་དང་དཔེ་བྱད་ལྡན།  རྟག་པའི་མཐའ་གྲོལ་རང་བྱུང་ཐིག་ལེར་གསལ།  རིགས་ཀྱིས་དོན་མཚོན་ཁ་དོག་རིགས་ལྔར་གསལ།  རྟགས་ཀྱིས་དོན་མཚོན་སྣ་ཚོགས་ཅིར་ཡང་སྟོན།  རོལ་པའི་རྒྱན་དང་ཆ་ལུགས་དུ་མར་སྤྲོས།  མ་བསྐྱེད་རྫོགས་པའི་སྐུ་རྣམས་མ་འདྲེས་གསལ།  གཞན་རྒྱུད་མ་ཡིན་རང་སྣང་དག་པའི་ཀློང་།  རང་རྒྱུད་མ་ཡིན་རང་བཞིན་གནས་པའི་ཐུགས།  ཡེ་ནས་མ་རྩལ་ལྷུན་གྲུབ་སངས་རྒྱས་སྐུ།  གཞན་ལས་མ་སྐྱེས་པས་སྐྱེ་མེད།  དུས་བློ་བུར་དུ་མ་བྱུང་བས་ཀྱང་སྐྱེ་མེད།  བྱེད་པ་པོ་གཞན་ཞིག་གིས་མ་བྱས་བས་ཀྱང་སྐྱེ་མེད།  སྐྱེ་བའི་དང་པོ་འདི་ལྟར་གྲུབ་བྱས་པ་མེད་པས་ཀྱང་སྐྱེ་མེད།  རོལ་པའི་རྩལ་འགག་མེད་ཅིང་ཡང་འཆར་བས་ཀྱང་སྐྱེ་མེད་དོ།  སྣང་བ་མ་ཡིན་སྟོང་ཉིད་གཡུང་དྲུང་དོན།  [945]སྟོང་པར་མ་ངེས་སྣང་ཚུལ་འགགས་པ་མེད།  གཉིས་སྣང་མ་ཡིན་གཉིས་མེད་བྱང་ཆུབ་སེམས།  སྐྱེ་མེད་ངང་ལས་རོལ་པ་ཅིར་ཡང་འཆར།  བདག་འཛིན་བློ་རྟོག་སྲུང་མ་དམ་ཅན་ཚོགས།  སྐུ་གསུང་ཐུགས་མཆོག་ཡེ་ཤེས་ལྔ་ལྡན་སྲས།  རང་རིག་སུས་ཀྱང་མ་བྱས་ཡེ་ནས་སྲས་སུ་ཡོད་ཅིང་ཡིན།  མ་བཅོས་དེ་བཞིན་ཉིད་དུ་ཡེ་ནས་གསལ།  སྟོང་གསལ་དབྱེར་མེད་དཀྱིལ་འཁོར་རང་ལ་རྫོགས།  བསྐྱེད་རིམ་ཏིང་འཛིན་སྒོམ་པ་སྤྲོས་དང་བྲལ།  དེ་ནས་སྤྱན་དྲངས་བཞུགས་གསོལ་མཆོད་ཐབས་བཤད།  གདངས་དབྱངས་ཆོ་ག་ཕྱི་ཡི་སྤྱན་དྲངས་ཡིན།  ཉམས་ལེན་རྒྱུན་ཐུབ་ནང་གི་སྤྱན་དྲངས་ཡིན།  དགོངས་པ་གཅིག་ཆར་གསང་བའི་སྤྱན་དྲངས་ཡིན།  ཡེ་ཤེས་རང་ལ་རྫོགས་པས་སྤྱན་དྲངས་སྤྲོས་དང་བྲལ།  ཏིང་འཛིན་ཡིད་བསྟིམ་ཕྱི་ཡི་བཞུགས་གསོལ་ཡིན།  མཉམ་བཞག་བརྟེན་ཐོབ་ནང་གི་བཞུགས་གསོལ་ཡིན།  དབྱེར་མི་ཕྱེད་པ་གསང་བའི་བཞུགས་གསོལ་ཡིན།  དགྱེས་བསྟིམ་རང་ལ་རྫོགས་པས་བཞུགས་གསོལ་སྤྲོས་དང་བྲལ།  ལུས་གནད་འཁྲུལ་འཁོར་ཕྱི་ཡི་ཕྱག་རྒྱ་ཡིན།  དབུག་གི་འབྱུང་འཇུག་ནང་གི་ཕྱག་རྒྱ་ཡིན།  ཉམས་སྣང་གོལ་འཕེལ་གསང་བའི་ཕྱག་རྒྱ་ཡིན།  གསོལ་འདེབས་ཁོང་ནས་ཤར་བས་ཕྱག་རྒྱའི་[946]སྤྲོས་དང་བྲལ།  ཚོགས་དྲུག་བདེ་བར་སྤྱོད་པ་ཕྱི་ཡི་མཆོད་པ་ཡིན།  སྒོ་དྲུག་དགྱེས་པར་སྤྱོད་པ་ནང་གི་མཆོད་པ་ཡིན།  མཆོད་བྱ་མཆོད་བྱེད་འདྲེས་པ་གསང་བའི་མཆོད་པ་ཡིན།  མཆོད་ཡུལ་རང་ལ་རྫོགས་པས་མཆོད་རྫས་སྤྲོས་དང་བྲལ།  གྲགས་ཚད་གསུང་དུ་ཤེས་པ་ཕྱི་ཡི་བཟླས་བརྗོད་རྫོགས།  གྲགས་སྟོང་འཛིན་པ་མེད་པ་ནང་གི་བཟླས་བརྗོད་རྫོགས།  རང་སྒྲ་རྒྱུན་ཆད་མེད་པ་གསང་བའི་བཟླས་བརྗོད་རྫོགས།  འཛབ་བསྙེན་རང་ལ་རྫོགས་པས་སྔགས་ཀྱི་སྤྲོས་དང་བྲལ།  སྣོད་བཅུད་ལྷ་རུ་ཤེས་པ་ཕྱི་ཡི་བསྟོད་པ་ཡིན།  སྒྱུ་ལུས་སྤྲུལ་པར་ཤེས་པ་ནང་གི་བསྟོད་པ་ཡིན།  སངས་རྒྱས་རང་ལ་རྫོགས་པ་གསང་བའི་བསྟོད་པ་ཡིན།  ལྷ་ཚོགས་རང་ལ་རྫོགས་པས་བསྟོད་པའི་སྤྲོས་དང་བྲལ།  དེ་ནས་ཚོགས་ཀྱི་བསྐང་སོགས་ཆོ་ག་བཤད།  སྣང་སྲིད་རྒྱས་ཐེབས་ཕུལ་བ་ཕྱི་ཡི་སྐོང་ཚོགས་ཡིན།  ཕུང་པོ་ཚོགས་སུ་འབུལ་བ་ནང་གི་སྐོང་ཚོགས་ཡིན།  གཉིས་མེད་ཀློང་ཆེན་རྟོགས་པ་གསང་བའི་སྐོང་ཚོགས་ཡིན།  སྐོང་རྫས་རང་ལ་ཚངས་པས་ཚོགས་སོག་སྤྲོས་དང་བྲལ།  བར་དོ་རྩད་ནས་ཆོད་པ་ཕྱི་ཡི་ཕུར་གདབ་ཡིན།  ཆགས་སྡང་རྩད་ནས་ཆོད་པ་ནང་གི་ཕུར་གདབ་ཡིན།  ང་བདག་རྩད་ནས་ཆོད་པ་གསང་བའི་ཕུར་གདབ་[947]ཡིན།  ཡུལ་གསུམ་རང་ལ་རྫོགས་པས་ཕུར་གདབ་སྤྲོས་དང་བྲལ།  དེ་ནས་དངོས་གྲུབ་བླངས་པ་སྟོན་པ་སྟེ།  ཕྲིན་ལས་རྣམ་བཞི་གྲུབ་པ་ཕྱི་ཡི་དངོས་གྲུབ་ཡིན།  ལུས་ཀྱི་ཕྱག་རྒྱ།  བོན་གྱི་ཕྱག་རྒྱ།  དམ་ཚིག་གི་ཕྱག་རྒྱ།  ཕྱག་རྒྱ་ཆེན་པོའི་ཕྱག་རྒྱ།་་་ཕྱག་རྒྱ་རྣམ་བཞི་གྲུབ་པ་ནང་གི་དངོས་གྲུབ་ཡིན།  གསང་བ་རྣམ་བཞི་གྲུབ་པ་གསང་བའི་དངོས་གྲུབ་ཡིན།་་་བོན་ཉིད་མངོན་སུམ།  ཉམས་གོང་འཕེལ།  རིག་པ་ཚད་ཕེབས།  བོན་ཉིད་ཟད་པ་དང་བཞིའོ།  དངོས་གྲུབ་རང་ལ་རྫོགས་པས་འབད་རྩོལ་སྤྲོས་དང་བྲལ།  དེ་ནས་དབང་བསྐུར་མན་ངག་སྦྱིན་པ་ནི།  ཕྱི་ཡི་བུམ་པ་ཕུན་སུམ་འཚོགས་ལྡན་ཏེ།  ནང་གི་བུམ་པ་ཕུང་པོ་གཞལ་ཡས་ཁང་།  གསང་བའི་བུམ་པ་རིག་པ་ཐིག་ལེ་སྐུ།  ཕྱི་ཡི་དབང་རྫས་གཉིས་མེད་བདུད་རྩི་སྟེ།  ནང་གི་དབང་རྫས་རང་གི་བྱང་ཆུབ་སེམས།  གསང་བའི་དབང་རྫས་གཡུང་དྲུང་ལུ་གུ་རྒྱུད།  ཕྱི་ཡི་ཤེར་དབང་རིག་མ་མཚན་ལྡན་ཡིན།  ནང་གི་ཤེར་དབང་རང་ལུས་ཐབས་ལྡན་ཡིན།  གསང་བའི་ཤེར་དབང་རང་གི་ཤེས་རབ་ཡིན།  ཕྱི་ཡི་ཚིག་དབང་བཀའ་ལུང་མན་ངག་ཡིན།  ནང་གི་ཚིག་དབང་ཚིག་དོན་འབྱོར་པ་ཡིན།  གསང་བའི་ཚིག་དབང་གཏིང་ཐག་ཆོད་པ་ཡིན།  དབང་རྫས་རང་ལ་རྫོགས་པས་དབང་བསྐུར་སྤྲོས་དང་བྲལ།  དེ་ནས་[948]བསྔོ་བ་སྨོན་ལམ་གདབ་པ་ནི།  གཞན་དོན་བློ་ཡིས་མི་དོར་ཕྱི་ཡི་སྨོན་ལམ་ཡིན།  སྐྱེ་བ་དོན་དུ་གྱུར་པ་ནང་གི་སྨོན་ལམ་ཡིན།  འཁོར་འདས་རེ་དོགས་ཆོད་པ་གསང་བའི་སྨོན་ལམ་ཡིན།  སྨོན་ལམ་རང་ལ་རྫོགས་པས་གྱུར་ཤོག་སྤྲོས་དང་བྲལ།  ད་ནི་ལྷ་མཆོག་གཏོར་སྐྱོད་བྱ་བ་ནི།  ཡུལ་སྣང་ཞེན་ཆགས་གཏོར་བ་ཕྱི་ཡི་གཏོར།  མཆོག་ཡིན་ཞེན་ཆགས་གཏོར་བ་ནང་གི་གཏོར།  སེམས་ཀྱི་ཁུ་འཕྲིག་གཏོར་བ་གསང་བའི་གཏོར།  ལྷག་མ་མེད་པར་ཟད་པས་གཏོར་ཆོག་སྒྲོས་དང་བྲལ།  འཇིག་རྟེན་བསྐལ་པ་ནུབ་ཚེ་ཕྱི་ཡི་དཀྱིལ་འཁོར་བསྡུ།  སྒྱུ་ལུས་འབྱུང་བ་ཞིག་ཚེ་ནང་གི་དཀྱིལ་འཁོར་བསྡུ།  རིག་པ་དབྱིངས་སུ་བསྐྱོད་ཚེ་གསང་བའི་དཀྱིལ་འཁོར་བསྡུ།  དཀྱིལ་འཁོར་རང་ལ་ཚངས་པས་རྫོགས་རིམ་སྤྲོས་དང་བྲལ།  དེ་ནས་བྲོ་བརྡུང་ཕྱག་རྒྱ་བགྲོལ་བ་ནི།  བྱ་བྲལ་ཕྲིན་ལས་གྲུབ་པ་ཕྱི་ཡི་བྲོ་བརྡུང་ཡིན།  འཆི་བདག་བདུད་ལ་མི་འཇིགས་ནང་གི་བྲོ་བརྡུང་ཡིན།  དུས་གསང་བ་འདུས་བཞི་མཉམ་བཞག་མཛད།  བཞི་མཉམ་པར་སྦྱར་བ་གསང་བའི་བྲོ་བརྡུང་ཡིན།  ཕྲིན་ལས་རང་ལ་རྫོགས་པས་བྲོ་བརྡུང་སྤྲོས་དང་བྲལ།  ཕྱི་ཡི་འབྱུང་བེམ་རིག་བརྟེན་པའི་ས་ཆུ་ལ་ཐིམ།  ཆུ་ལ་མེ་ཐིམ།  མེ་རླུང་ལ་ཐིམ།  རླུང་ནམ་མཁའ་ལ་ཐིམ།བ་ཐིམ་ཚེ་མཚོན་པའི་ཕྱག་རྒྱ་བཀྲོལ།  ནང་གི་[949]ལུས་རྒྱ་གཏོར་ཚེ་རྟགས་ཀྱི་ཕྱག་རྒྱ་བཀྲོལ།  གསང་བ་དྭངས་མ་སྤྱོད་ཚེ་དོན་གྱི་ཕྱག་རྒྱ་བཀྲོལ།  རྒྱ་གསུམ་རང་ཤུགས་གྲོལ་བས་ཕྱག་རྒྱ་སྤྲོས་དང་བྲལ།  དེ་ནས་གཏང་རག་དགའ་སྟོན་བྱ་བ་ནི།  མཆོད་ཚོགས་གུས་པས་ལེན་པ་ཕྱི་ཡི་གཏང་རག་ཡིན།  བོན་ལ་ངེས་ཤེས་སྐྱེས་པ་ནང་གི་གཏང་རག་ཡིན།  ཡིད་ཆེས་གདིངས་ཆེན་ཐོབ་པ་གསང་བའི་གཏང་རག་ཡིན།  ཟས་ནོར་རང་ལ་རྫོགས་བས་གཏང་རག་སྤྲོས་དང་བྲལ།  དེ་ནས་སྤྱོད་ལམ་རྒྱུན་གྱི་ཏིང་འཛིན་བྱ་བ་ནི།  བོན་ཉིད་སྒྲིབ་མེད་རྟོགས་པ་རྒྱུན་གྱི་ལྟ་བ་ཡིན།  རང་མདངས་ཚོམ་བུར་ཤར་བ་རྒྱུན་གྱི་སྒོམ་པ་ཡིན།  སྤྲུལ་པས་འགྲོ་དོན་བྱེད་པ་རྒྱུན་གྱི་སྤྱོད་པ་ཡིན།  འབྲས་བུ་མངོན་དུ་གྱུར་པས་ཡིད་སྨོན་སྤྲོས་དང་བྲལ།  དེ་ལྟར་བསྐྱེད་རྫོགས་དུ་མར་བསྟན་མོད་ཀྱང་།  དྲངས་དོན་ཐབས་ཀྱི་བྱེ་བྲག་མ་གཏོགས་པས།  སྙིང་པོའི་དོན་ལ་ཅུང་ཟད་འཕེལ་འགྲིབ་མེད།  ཐུགས་རྗེའི་དབྱིངས་སུ་སྐྱེ་འགགས་མེད་པར་གྲོལ།  འདི་ནི་སྤྲོས་བྲལ་དོན་གྱི་རྩལ་དབང་སྟེ།  རྩལ་ལྡན་གྱད་ཕྲུག་རྩལ་སྦྱོང་དབང་བསྐུར་ལྟར།  མཚན་ལྡན་རྒྱལ་བུ་དམངས་འཁྱམས་རིགས་རྒྱུད་ཅན།  ཐབས་ལྡན་བློན་པོས་མངའ་གསོལ་དབང་བསྐུར་ཚེ།  རྒྱལ་སྲིད་ཀུན་ལ་མངའ་དབང་འཁོར་ལོས་[950]བསྒྱུར།  དེ་བཞིན་སྐལ་ལྡན་རྣལ་འབྱོར་དམ་ཚིག་ཅན།  རྒྱལ་བའི་སྲས་རྒྱུད་སྔོན་ནས་འཁོར་བར་འཁྱམས།  ཐབས་ལྡན་བླ་མའི་རྒྱལ་སྲས་རང་དབང་བསྐུར།  འཁོར་འདས་རིག་པའི་འཁོར་ལོས་དྲག་བསྒྱུར་སྟེ།  ཀུན་ལ་དབང་བསྒྱུར་རྒྱལ་སྲིད་ཟིན་པར་ཤོག  ༈  མཚོན་པ་བརྡའི་བུམ་པ།  གནས་པ་དོན་གྱི་བུམ་པ།  ཤར་བ་རྟགས་ཀྱི་བུམ་པ་སྟེ།  རང་ལུས་བུམ་པར་ཤེས་པ་ནི།  དེ་ནི་དབང་བསྐུར་དང་པོ་ཡིན།  དབྱིངས་རིག་གཉིས་ལ་འབྱོར་པ་ནི།  དེ་ནི་དབང་བསྐུར་གཉིས་པ་ཡིན།  ཐབས་ཤེས་གཉིས་སུ་འབྲེལ་བ་ནི།  དེ་ནི་དབང་བསྐུར་གསུམ་པ་ཡིན།  ཚིག་དོན་ཐམས་ཅད་དོན་ལ་འདུས།  དེ་ནི་དབང་བསྐུར་བཞི་པ་ཡིན།  ཅེས་སོ།  འདི་ལྟར་རྣམ་འབྱེད་དབང་གི་མདོ་རྩ་འདི།  རྗེ་ཡི་གྱེར་སྤུངས་ཉིད་ལ་གསུངས་ནས་ནི།  བརྩེ་བས་གཞན་དོན་དྲན་པས་ཡི་གེ་བཀོད།  སྙིང་པོའི་དོན་ལ་ཉེ་བར་དབང་བསྐུར་ནས།  ནང་བླ་མས་མངོན་གསུམ་དག་ནས་མཐའ་རུ་ཕྱི་ན་པར་ཤོག  དབང་གི་ངེས་འབྱེད་སྦས་པ་ཁོང་དོན་ཞེས་བྱ་བཞི་མདོར་བསྡུས་རྫོགས་སོ།  ༈  གྱེར་སྤུངས་ཁོ་བོས་ཅུང་ཟད་དྲན་པ་གསོ་ཕྱིར་ཟིན་རིས་བྱའོ།  སྔར་འགྲོས་རང་སྣང་འཁྲུལ་པའི་འཕྲང་།  འཆི་ཁར་ཉམས་མྱོང་རྐྱེན་གྱུར་འཕྲང་།  [951]བར་དོ་རང་བདུད་འཇིགས་པའི་འཕྲང་།  གནས་ལུགས་འཆི་རྒྱུ་མེད་པ་ལྟ་བའི་སྐྱེལ་མ་དང་གཅིག  འདུ་འབྲལ་མེད་པ་སྒོམ་པའི་སྐྱེལ་མ་གསུངས་པ་དུས་བཞི་མཉམ་སྦྱོར་དང་གཉིས།  མཚང་ཅན་སྐུང་ལ་གབ་པ་འཕོ་བ་ཨའི་སྐྱེལ་མ་དང་གསུམ་མོ།  སྐྱེ་མའི་སྒྲོན་མ་གསུམ་དུ་གསལ།  ༈  དགོངས་པ་ཐུགས་ཀྱི་གསལ་འདེབས་ཀྱི་སྐྱེལ་མ་གསུམ་ནི།  སྔར་ཉམས་སུ་བླང་བའི་སྐྱེལ་མ།  ཉམས་ལྡིངས་སུ་ཆུད་པའི་སྐྱེལ་མ།  འཆི་ཁར་གསལ་འདེབས་པའི་སྐྱེལ་མ་དང་གསུམ་མོ།  ཡིད་ཆེས་པའི་ལོ་རྒྱུས་མ་པང་བུ་རྒྱུག་པ་ལྟ་བུའི་སོ་པ་བཞག  ཕྱིར་མི་ལྡོག་པ་དཔག་ཆེན་མདའ་འཕངས་པ་ལྟ་བུའི་སོ་བ་བཞག  མི་འགྱུར་གསེར་གྱི་ཐུར་མ་ལྟ་བུའི་སོ་པ་བཞག  ༈  དང་པོ་རང་མདངས་འོད་ཀྱི་སུན་མ་འབྱུང་།  དེ་ན་ཟེར་དང་སྒྲའི་སུ་མ་འབྱུང་།  དེ་ནས་སྐུ་དང་ཞིང་ཁམས་ཀྱི་སུན་མ་འབྱུང་ངོ་༎  ༈  འཆི་ཁའི་ཉམས་ལེན་གནད་ཀྱི་བོན།  ཉམས་སྣང་གསལ་བའི་མན་ངག  ཤེས་པ་གྲོལ་བའི་གདམས་ངག་ལ་གསུམ།  རྟགས་བསླུ་ལ་བསླུ་ཆས་སུ་ཆུགས་སོ།  གསུམ་པ་ལ་རྗེས་དྲན་དྲུག་ལ་བརྟེན་ནས་འཇིག་རྟེན་བློས་བཏང་བ་དང་།  སེམས་རིག་དབང་པོ་ལ་བརྟེན་ནས་འབྱུང་བ་སྡུད་ཚུལ་བསྟན་པ་དང་།  [952]འགྱུ་བ་ལྔའི་འཁྲུལ་པ་ལ་བརྟེན་ནས་ཡེ་ཤེས་ངོས་བཟུང་བ་དང་གསུམ་མོ།  འཆི་བ།  སྐྱེ་བ།  སྟོང་པ་གསུམ་རྗེས་ཡང་ཡིན་གྱི་འཁོར་བ་བློས་བཏང་།  བླ་མ་གསལ་གདབ་བོན་ཉིད་གསུམ་སྔོན་ལེན་གསུམ་གྱི་ཉམས་ལེན་གསལ་གདབ༎  ༈  སྡེ་སྐོར་ཞིང་ཁམས་ངོ་སྤྲོད་པ་ལ།  ཞིང་ཁམས་ལྟར་ངོ་སྤྲོད་པ།  ངོ་སྤྲོད་ལྟར་ངོ་སྤྲོད་པ།  བར་དོ་ལྟར་ངོ་སྤྲོད་པ།  སྦུབས་སུ་སྟོང་པ་དང་པོ་གནས་ལུགས་འཆར་ལུགས་གྲོལ་ལུགས་འཁྲུལ་ལུགས་བཞིའོ།  བར་མ་ལེའུ་བཅུ་བདུན་ནོ༎  ༈  ཞིང་ཁམས་སྦུབས་གསུམ་ལྟར་བཤད་ན།  མི་ལུས་ཤ་ཁྲག་རང་ལུས་སྦུབས་སུ་སྣང་།  གཞི་འོད་སྦུབས་སུ་ཡེ་ཤེས་སྒྱུ་ལུས་ཡིན།  རིན་ཆེན་འགྱུར་མེད་སྦུབས་ནི་སྐུ་གསུམ་རང་ཤར་རོ༎  ༈  དོན་གཉིས་པ་མཚོན་པ་དཔེའི་ངོ་སྤྲོད་རྒྱས་པར་བསྟན་སྟེ།  དེ་ཡང་སྙིང་ཐིག་འདིའི་ངོ་སྤྲོད་ཉི་ཤུ་རྩ་གཅིག་བདོག་པ་ལ།  སངས་རྒྱས་བསྟན་པ་དངོས་མཛོད་སངས་རྒྱས་ཐོག་མ་ལ།  ཏིང་འཛིན་དངོས་མཛོད་ཅེས་པ།  ངོ་བོ་ཀ་དག་དངོས་ཀྱི་མཛོད།  རང་བཞིན་ལྷུན་གྲུབ་དངོས་མཛོད།  ཐུགས་རྗེ་ཀུན་ཁྱབ་དངོས་ཀྱི་མཛོད།  སངས་རྒྱས་ཅེས་པ།  ངོ་བོ་བཟུང་ཡུལ་སངས་ཏེ།  ཐིག་ལེ་རྒྱས་པ་རང་བཞིན་ལ་སྒྲིབ་གཡོགས་བྲལ་སྟེ་སྐུ་རུ་རྒྱས།  [953]ཐུགས་རྗེ་ལ་ཕྱོགས་རིས་མེད་དེ་མཁྱེན་པ་རྒྱས།  དེ་རྣམས་ཀྱང་བཞི་རུ་གདའ་སྟེ།  བདའ་སྐོར་བདེའི་སྐོར་དོན་སྐོར་དམར་ཁྲིད་དང་བཞི་ལས།  བདའ་སྐོར་མཁའི་ངོ་སྤྲོད་ལ་ཡང་གསུམ་སྟེ།  རིག་པ་སྟོང་པ་དབྱིངས་རྣམ་པར་དག་པའི་ཀློང་ལ་ངོ་སྤྲོད་པ་དང་གཅིག  རིག་པ་གསལ་བའི་དཔེ་ཉི་མའི་དཀྱིལ་འཁོར་ལ་ངོ་སྤྲོད་པ་དང་གཉིས།  རིག་པ་གསལ་སྟོང་དབྱེར་མེད་པའི་བྱང་ཆུབ་སེམས་ཉིད་མེ་ལོང་ཕྱར་བའི་འོད་ལ་ངོ་སྤྲོད་པ་དང་གསུམ་བདོག་པ་ལས།  གསལ་སྟོང་དབྱེར་མེད་ཀྱི་དཔེས་ངོ་སྤྲོད་པ་ལ།  དེ་ཡང་བྱང་ཆུབ་ཏ་པི་ཧྲི་ཙ་མཁའ་ལ་གཞའ་ཡལ་བ་ལྟར་གཤེགས།  སེམས་དཔའི་སྐུ་མྱ་ངན་ལས་འདས་པའི་དུས་སུ།  སྣང་སྲིད་དཔོན་གྱི་ཀློང་དུ་ཐིམ་ནས།  སྒྲ་འོད་ཟེར་གསུམ་དང་བཅས་ནས་མྱ་ངན་ལ་འདའ་བའི་དུས་སུ་གསུངས།  བརྒྱལ་ཞིང་འཁྱིལ་བའི་དུས་སུ།  བོན་ཉིད་རྣམ་སྣང་གི་ནམ་མཁའ་ལ།  རྒྱལ་བ་བྱང་ཆུབ་སེམས་དཔའི་སྐུ།  སྒྱུ་མ་ལྟ་བུར་སྣང་ལ་རང་བཞིན་མེད་པར་བྱོན་སྟེ།  འོ་རིགས་ཀྱི་བུ།  ང་སྐུ་ཡོངས་སུ་མྱ་ངན་ལས་འདས་མ་འདས་རིན་པོ་ཆེའི་མན་ཤེལ་ལ་ལྟོས་ཤིག  ང་གསུང་ཡོངས་སུ་མྱ་ངན་ལས་འདས་མ་འདས་ཟབ་མོའི་སངས་རྒྱས་རྒྱུད་ལྔ་ལ་ལྟོས་ཤིག  ང་ཐུགས་ཡོངས་སུ་མྱ་ངན་[954]ལས་འདས་མ་འདས་ཐམས་ཅད་སྙིང་གི་དཀྱིལ་སྙིང་གི་དཀྱིལ་དུ་རང་འབྱུང་ཡེ་ཤེས་རང་ཆས་སུ་ཡོད་པའི་དོན་རང་ལ་རྟོག་དཔྱོད་ཐོང་ཞིག  འོ་དེ་ལྟར་རིགས་ཀྱི་བུ་རྣམས་ཉོན་ཅིག  སྡེ་སྣོད་ཐུགས་ཀྱི་མེ་ལོང་ཅེས་བྱ་བ་འདི་ཉིད་དོ༎  ༼ཨཾ༽  རྒྱང་ལས་ཡལ་ཡང་པ་ཆེན་པོ་པད་མ་དྲི་མའི་མི་གོས་འབྱུང་ལྔ་དྲི་མེད་བདེ་ལེགས་ཀྱི་གྲོང་ཁྱེར་བྱ་བ་ནི།  ཟུག་རྔུ་མེད་པར་མ་འགགས་པར་བཞུགས་ནས་རིག་པ་སྟོན།  རྒྱལ་པོ་ནོར་བུ་འོད་ལྡན་བྱ་བ་བཞུགས་པས།  ཁོང་ལ་ནོར་བུ་རིན་པོ་ཆེ་རིག་པ་ཀུན་འབྱུང་།ཟ་མ་ཏོག་ཅིག  རིན་པོ་ཆེའི་འཕྲ་མང་ལོན་ཧན་འཕྲ་མང་པོ་པོས་བཀང་ནས་ཡོད་པས།  ཁོང་ཕྱི་རོལ་དུ་ཞབས་འཆགས་ཤིང་།  ཡུལ་ལ་གཟིགས་སུ་བྱོན་པས།  རྒན་མོ་ལིང་མ་རིག་པ་ཏོག་ཅན་དང་འཕྲད།  རྒན་མོས་ཀུན་ཏུ་རྒྱུ་བའི་མ་རིག་པས་འགྱུས།  རྒྱལ་པོ་བྲིད།  རྐུན་མ་མི་ལྔས་དུག་ལྔ་ཤར་བས་དེའི་བར་དུ་ཟ་མ་ཏོག་བརྐུས།  སྨེ་ཤའི་གྲོང་ཁྱེར་སྡུག་བསྔལ་འགྲོ་བ་རིགས་དྲུག་དྲུག་ཏུ་མི་དྲུག་ལ་བཙོང་།  མུན་པའི་དོན་མ་རྟོགས་པ་མི་དྲུག་གི་ནོར་བུ་ལ་མཆོད་པ་དང་བཀུར་སྟི་དང་ཕྱག་མ་བྱས།  ནོར་བུ་ལ་ཡང་དགོས་འདོད་མ་བྱུང་།  ཁོང་ཡང་ཡིད་བྱུང་རང་ཉིད་སངས་རྒྱས་སུ་མ་ཤེས་སྟེ་ཐེ་ཚོམ་ཟོས།  ཕྱིས་རྒྱལ་པོ་ལ་བདམ་པོ་མི་གཅིག་བྱུང་གཡུང་དྲུང་སེམས་དཔའ།  དེས་ན་རེ་རྒན་མོས་བྲིད་པའི་དུས་སུ།  རྒུ་ན་མ་འཁྲུལ་བའི་སྣང་བ་མི་ལྔས་[955]རྐུས།  སྨེ་སྡུག་བསྔལ་ཤེའི་གྲོང་དུ་བཙོང་བྱས་པས།  རྒྱལ་པོས་འཁྲུལ་པའི་གཞི་རྩ་ཆོད་པས་རིག་པ་ཤར་མ་རིག་པ་གྲོལ་ནོར་བུ་སྟོར་བའི་ཁུང་ཤེས་པས་རྒན་མོ་བསད།  གྲོང་ཁྱེར་འཁྲུལ་སྣང་ཞིག་དྲུག་བཅོམ་པས་མུན་པའི་རིགས་དྲུག་རང་སར་གྲོལ་མི་དྲུག་ཆམ་ལ་ཕབས།  རྐུན་མ་དུག་ལྔ་ཡེ་ཤེས་ལྔ་རུ་བསྒྱུར་མི་ལྔ་བྲན་དུ་བཀོལ།  ནོར་བུ་དང་འཕྲད་ནས་དོན་དང་མཇལ་རང་ཡུལ་བཟུང་བའི་མན་ངག་ཨ་ཧ་དབྱིངས་རིག་རད་ན་གཉའ་ན་ཡེ་ཤེས་མ་འགགས་པ་ལྔ་ན་བན་ཙ་བུ་པ་ར་སྤྲོས་པ་སྐྱེ་མེད་རིག་པ་ཨ་ཧཱུྃ་ཏི།  རྗེ་སྟོན་པས་དབྱིངས་སེམས་གཅིག་ཏུ་བཤད་པ་གསུངས་པ་ཐུགས་རྗེ་སྐུ་གཉིས་སྣང་པ་ཡང་།  ནམ་མཁའ་ལྟ་བུའི་བོན་ཉིད་ལ།  མེན་ཤེལ་ཉི་མའི་སྐུ་ལྟ་བུའི་རིག་པ་གསལ།  ཉི་ཟེར་ལྟ་བུའི་འོད་ཟེར་བྱུང་།  ནད་པ་ལྟ་བུའི་རིས་དྲུག་ལ།  མུན་པ་ལྟ་བུའི་གཏི་མུག་དང་།  དུག་ལྔ་དུག་གསུམ་ནད་རྣམས་སེལ།  ཅེས་གསུངས་སོ༎  ༈  ཡུལ་ལ་གྲོལ་བའི་ངོ་བོ་ནི།  རང་མདངས་ཆེན་པོར་གསལ་བ་ཡིན།  ལུས་ལ་རིག་པ་དངོས་མེད་ཡེ་ཤེས་སྦུབས།  སེམས་ལ་རྟོག་མེད་རིག་པ་རང་གསལ་ཡིན།  ཅེས་སོ།  སྐུ་གསུང་ཐུགས་ཀྱི་མཛོད་ནས་ཕྱུང་།  སྙིང་པོ་གསུམ་དུ་ཤེས་པར་བྱ།  སྟོང་པ་ཡེ་ཤེས་སྙིང་པོ་ཅན།  ཡེ་ཤེས་ཤེས་རབ་སྙིང་པོ་ཅན།  ཤེས་རབ་རིག་པའི་སྙིང་པོ་ཅན།  སོ་སོར་[956]ངེས་ཚིག་བསྟན་པ་ནི།  ཡོན་ཏན་ཀུན་བོན་སྐུ་འབྱུང་རིན་ཆེན་སྦུབས།  སྣང་ལ་རང་བཞིན་རྫོགས་སྐུ་མེད་པ་འོད་ཀྱི་སྦུབས།  ཆུ་ཟླ་མེ་ལོང་སྤྲུལ་སྐུ་གཟུགས་བརྙན་དང་།  གཞའ་ཚོན་ལྟ་བུའི་དཔེས་བསྟན་ནོ།  རྣམ་དག་མཐུ་བརྟས་བག་ཆགས་སྦུབས།  སྣང་ལ་རང་བཞིན་མེད་པའི་འོད་ཀྱི་སྦུབས།  ཅེས་སོ།  གཞི་ཚིག་དོན་གསུམ་མཛོད་གསུམ་ཡིན་ནོ།  སྔོན་རི་རབ་ལུས་རྩེ་མོའི་མགོ་རྒྱ་མཚོ་མིག་ཉི་མ་འོད་སྣང་བྱ་བ་ན།  ཀླུའི་རྒྱལ་པོ་ནོར་ལྡན་བྱ་བ་བཞུགས་རྟོགས་སྐད་དོ།  ཁོང་སྐྱོ་ནས་ཡར་མས་གཟིགས་པས།  རྣམ་དག་པདྨའི་ཚལ་བྱ་བ་ན།  རིན་པོ་ཆེའི་ཙི་ཏའི་དཀྱིལ་འཁོར་གར་ན་ཁང་པ་ཉི་ཟླས་བརྒྱན་པ་མཐོང་།  དེར་ཁོང་ཡས་མར་རྩ་གཉིས་བྱོན་ཏེ།  མི་རྟོག་པའི་རིག་པ།  བཞུགས་པའི་འགྲུབ་པ་མེད་པའི་འགྱུ་བ།  ཕོ་བྲང་དུ་གནས་སྐད།  གང་མ་ལ་མཆོད་གྲུབ་ཐོབ་རྟོགས་པ་ཁང་བྱས་ནས་བཞུགས་སྐད།  དེ་ནས་སྐྱོ་ནས་ཡར་མར་རྐྱེན་མ་ཐུམ་པས་ཙིཏྟའི་ནས་གཟིགས་པ་ན།  ཡུལ་ལྷོ་ཆེན་རླུང་གྲོང་ན།  བློན་པོ་ཀུན་བྱེད་བྱ་བ་འདུག་པ་མཐོང་།  སེམས་སྐྱེ་བ་སྣ་ཚོགས་སུ།  དེར་བྱོན་ཏེ་བློན་པོ་བསྐོས།  རྒྱལ་བློན་འཁྲུག་པ་བཞུགས་སྐད།རིག་པ་རླུང་དང་འཕྲད་པས་སེམས་ནི་རིག་རྩལ་དུ་རྟོག་པ་འགྲོ།  དེ་ནས་བློན་པོས་སེམས་དབུག་སྐྱོད།  འདུག་པའི་རྩལ་རྟོག་པ་སྣ་ཚོགས་ཤར་ལུགས་པའི་ཤུགས་ཀྱི་རྟ་[957]དཔེ་ལ་ཞོན།  ཀུན་ཏུ་མགྲིན་པ།  རྟོག་པ་དུག་ལྔ་རྒྱུ་བའི་སྲང་དུ་ཕྱིན་སྟེ།  འཐབ་རྩོད་ཡུལ་དང་ཆལ།  སྣ་གཉིས་སོ་ཀྱི་སྒོ་གསུམ་ཕྱིན་ནས།  རིན་ཆེན་རྣམ་པ་ལྔ་བཙལ་ནས།  རྒྱལ་པོ་མཇལ་ལ་ཕུལ་ཀྱང་།  རྒྱལ་པོ་མ་མཉེས་པ་དང་།  ཚིམ་པ་མ་བྱུང་བས།  རྨངས་སྒོ་ལྔ་དང་བློན་པོ་ཡིད་སེམས་རྟོགས་པ་ཉམས་ནས་མུག་ག་ཆད་ནས།  རིག་པ་ཡོན་ཏན་གྱི་སྣང་བ་སྒོ་ལྔ་ཡུལ་ལྔ་ལ་སྣང་མེད་ཆགས་སོ།  རླུང་རིག་པ་དབུག་ཕྲད་པས་སེམས་སུ་སྣང་རིག་ལ་ཐིམ།  རྒྱལ་བློན་དེས་སེམས་དང་རིག་པས་འཐབ་པས་འཐབ་སྐད་དོ།  དེའི་ཚེ་རིག་པ་རྟོག་པས་སེམས་གྲོལ་རྒྱལ་པོས་བློན་ལ་ཆབ་གསོལ།  དམང་ཆམ་ལ་ཕབ།  རྒྱལ་བློན་སྒོ་ལྔ་ཡུལ་དང་བྲལ་སེམས་རྣམས་རྒྱུན་ཆད་བྲལ་བས།  མཆོད་པ་རྒྱུད་ཆད་བཟུང་འཛིན་དེ།  རྒྱལ་པོས་ཙིརྟ་ཕོ་བྲང་དུ་བསྐྱོད།  འཐབ་ཟླ་མེད་བས་ཤིན་དུ་སོ་གསོད་སྐད་དོ།  གཉའ་ན་ཤེ་ཙིཏ་པྲ་བྷ་ན།  ཡ་ས་དུ་ཨད་ཀ་ལ་ཅེས་གསུངས་སོ།  ཐུགས་རྗེ་ཀུན་གསལ་ཆེན་མོ།  སེམས་དང་ཡེ་ཤེས་དབྱེ་བ་བསྟན་སྟེ།  ལེའུ་དྲུག་ཅུའི་རྒྱབ་སྐྱོར་རོ།  རྒྱ༔རྒྱ༔རྒྱ༔  ༈  རྫོགས་ཆེན་ཞང་ཞུང་སྙན་རྒྱུད་ལ།  བོན་སྐུ་ཐིག་ལེ་ཉག་གཅིག་སྟེ།  ཡ་ཏ་རྒྱལ་བའི་དཀྱིལ་འཁོར་ནས།  མནར་མེད་དམྱལ་བ་ཡན་ཆད་ན།  ཀུན་ལ་ཁྱབ་པར་བཞུགས་མོད་ཀྱང་།  [958]མི་མཐུན་ཁྱད་པར་ཤིན་ཏུ་ཆེ།  སེམས་ཅན་ལུས་ན་བཞུགས་ཙམ་ན།  དྲི་བཅས་བོན་གྱི་སྐུ་རུ་བཞུགས།  མིང་ཡང་ཀུན་གཞི་བྱང་ཆུབ་སེམས།  ཡོད་ཀྱང་རང་གིས་མ་མཐོང་ངོ་།  དབུལ་པོས་གཏེར་དང་ཁྱད་ནོར་འདྲ།  སངས་རྒྱས་དབུས་ན་བཞུགས་ཙན་ན།  དྲི་མེད་བོན་གྱི་སྐུ་རུ་བཞུགས།  མིང་ཡང་བོན་སྐུ་བྱང་ཆུབ་སེམས།  རྣམ་དག་དེ་ནི་ཤེས་པ་ལ།  ཀུན་གཞིའི་མིང་ཡང་མི་གྲག་གོ།  ༼ཨིཐི༽  རྗེ་ཏ་པི་ཧྲི་ཙས་གྱེར་སྤུངས་ལ་བརྒྱུད།  དེས་ལས་ཅན་དམ་པ་དྲུག་ནས་རིམ་གྱིས་བརྒྱུད་དོ།  དགེའོ༎  བཀྲ་ཤིས་པར་གྱུར་ཅིག།  ༎བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཀྱི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༣༠
[959]༄༅།  །དབལ་ཆེན་གེ་ཁོད་གནོད་སྦྱིན་འདུལ་ལ་ཕྱག་འཚལ་ལོ༎  སྙན་རྒྱུད་བཀའ་སྲུང་སྲོག་བདག་རྒྱལ་པོ་ཉི་པང་སད་བཀའ་བསྒོ་སྟེ་འདི་སྐད་དོ།  བསྭོ་མ་གཡེལ་མ་གཡེལ་ཐུགས་དམ་གོང་མ་གཡེལ།  མ་འདའ་མ་འདའ་དམ་ཚིག་གཞུང་མ་བཀྲལ།  དབལ་ཆེན་གེ་ཁོད་བཀའ་ཉན་ལས་བྱེད་པ།  བསྟན་པའི་བཀའ་སྐྱོང་ཝེར་རོ་ཉི་པང་སད།  སྒྲ་བླའི་རྒྱལ་པོ་སྲོག་བདག་མཐུ་རྩལ་ཅན།  དུང་གི་མི་ཕོ་དཀར་པོ་མདུང་ཙམ་ལ།  སྐུ་ལ་དར་དཀར་ན་བཟའ་ལྷུབས་སེ་ལྷུབ།  རྐེད་ལ་སྟག་རལ་གཟིག་ཤུབས་ཁྲ་ལ་ལ།  དབུ་ལ་དུང་གི་ཐོར་ཚུགས་ལྡེམས་སེ་ལྡེམ།  ཕྱག་ན་རུ་དར་དཀར་པོ་ཕྱ་ར་ར།  ཚིབས་སུ་རྟ་དཀར་ཕུན་དམར་བྲིངས་སེ་བྲིང་།  འཁོར་དུ་རྒྱལ་ཕྲན་སྟོང་སྡེ་འུབས་སེ་འུབ།  དེ་ལ་ཞང་ཞུང་བོན་གྱིས་མཚན་གསོལ་བ།  ཤེལ་འགྱིང་དཀར་པོ་ཉི་པང་སད་ཅེས་བྱ།  ཕྲོམ་གྱི་རྒྱལ་པོས་མིང་དང་མཚན་གསོལ་བ།  སྲོག་བདག་སྲིད་པའི་རྒྱལ་པོ་ཞེས་ཀྱང་བ།  གཡུང་དྲུང་རྟག་གཟིགས་བོན་གྱིས་མཚན་གསོལ་བ།  ཤེལ་འགྱིང་དཀར་པོ་ཞེས་ཀྱང་མཚན་དུ་གསོལ།  རྒྱ་གར་ཆོས་ཀྱི་མིང་དང་མཚན་གསོལ་བ།  ཚངས་པ་དུང་གི་ཐོར་ཚུགས་ཅན་ཞེས་བྱ།  རྒྱ་ནད་རྒྱལ་པོས་མིང་དང་མཚན་གསོལ་བ།  ཟླ་པང་སད་ཀྱི་རྒྱལ་པོ་ཞེས་ཀྱང་[960]བྱ།  སྤུ་རྒྱལ་བོད་ཀྱིས་མིང་དང་མཚན་གསོལ་བ།  སྐྱ་ཏྲང་ཆེན་པོ་ཞེས་ཀྱང་མཚན་གསོལ་བ།  མ་སྤྲུལ་དགུ་སྤྲུལ་ལྷ་སྲིན་ཀུན་ཏུ་སྤྲུལ།  མ་སྡོང་དགུ་སྡོང་སྡེ་བརྒྱད་ཡོངས་དང་སྡོང་།  མི་རྫུ་དགུ་རྫུ་ཆོ་འཕྲུལ་སྣ་ཚོགས་འགྱེད།  བཞུགས་ནི་རི་རབ་རི་ཡི་རྩེ་ལ་བཞུགས།  བསྐྱོད་ནི་སྟེང་འོག་ཕྱོགས་མཚམས་ཀུན་ཏུ་བསྐྱོད།  མཛད་ནི་བསྟན་པ་བོན་གྱི་བཀའ་སྲུང་མཛད།  བསྒྲུབ་ནི་དམ་ལྡན་གཤེན་གྱི་ལས་རྣམས་སྒྲུབས།  སྤྲུལ་པ་ཡང་སྤྲུལ་འཁོར་དང་བཅས་པ་རྣམས།  སྔོན་གྱི་ཐ་ཚིག་གཉེན་པོ་མ་བསྙེལ་བར།  རྫུ་འཕྲུལ་ཞབས་ཀྱིས་གློག་ལྟར་གཤེགས་སུ་གསོལ།  བྱམས་པའི་སེམས་ཀྱིས་མ་ལྟར་གཤེགས་སུ་གསོལ།  གདུང་བའི་སེམས་ཀྱིས་གྲོགས་ལྟར་གཤེགས་སུ་གསོལ།  ལོངས་ཤིག་འདོད་ཡོན་ལོངས་སྤྱོད་རྒྱན་ལྡན་ལོངས།  བཞེས་ཤིག་བཀའ་ཡི་གཏོར་མ་གཉེན་པོ་བཞེས།  སྲུངས་ཤིག་གཡུང་དྲུང་བོན་གྱི་བསྟན་པ་སྲུངས།  སྒྲུབས་ཤིག་དམ་ལྡན་གཤེན་གྱི་བསམ་པ་སྒྲུབས།  བསྟོད་ཅིག་སྟོང་གསུམ་གྱེར་གྱི་དབུ་འཕང་བསྟོད།  ཟློགས་ཤིག་མི་མཐུན་རྐྱེན་དང་བར་ཆོད་ཟློགས།  མཛོད་ཅིག་དཀར་པོ་དགེ་བའི་སྡོང་གྲོགས་མཛོད།  སྤེལ་ཅིང་འཁོར་འདབ་ལོངས་སྤྱོད་དབང་ཐང་སྤེལ།  སྩོལ་ཅིག་མི་ཚེ་ཕྱུགས་[961]གཡང་དངོས་གྲུབ་སྩོལ།  ཁུག་ཅིག་བསྟན་དགྲ་ཉམས་པ་རིངས་པར་ཁུག  སྒྲོལ་ཅིག་དམ་ཉམས་དགྲ་བོ་མྱུར་དུ་སྒྲོལ།  མ་གཡེལ་བསྟན་སྲུང་རྒྱལ་པོ་མཐུ་རྩལ་ཅན།  དབལ་ཆེན་གེ་ཁོད་བཀའ་དང་དམ་ལས་མ་འདའ་ཞིག  སྔོན་གྱི་ཐ་ཚིག་གཉན་པོ་གཞུང་མ་བཀྲལ།  མ་མདའ་བཅོལ་བའི་ཕྲིན་ལས་གྲུབ་པར་མཛོད།  ཏྲི་ཏྲི་ར་ཙ་ས་མ་ར་ཡོ་ཛ།  བསྭོ་ཨཱོྃ་ཨ་ཐུན་ཉེ་ལོ་ཡོ་ཐུན་སྤུངས་སོ་ཐད་དོ།  ཨ་མ་མ་ཧ་ལ་རཾ་ཛ་ཧྲིག་ནན།  ཨེ་ཏྲི་ནྲི་སྲོག་ལ་ཡ་ཐུཾ་རིལ་ཁ་ཐུན་ཐད་དོ་ཐུན་བྷྱོ༎  ཞེས་བཀའ་སྐྱོང་ཉི་པང་སད་ཀྱི་བཀའ་བསྒོ་འདི།  གསང་སྔགས་ཀྱི་གཞུང་ལུགས་མང་པོའི་དགོངས་པ་ལ་བརྟེན་ནས།  གཤེན་གྱི་དྲང་སྲོང་ཤེས་རབ་རྒྱལ་མཚན་གྱིས་བཀྲ་ཤིས་སྨན་རིའི་ཁྲོད་དུ་སྦྱར་བ་དགེའོ༎[962]༄༅།  རྒྱལ་པོ་ཉི་པང་སད་དང་སྨན་མོ་གཉིས་ཀྱི་བསྐུལ་པ་བཞུགས༎  ༸  བཀའ་སྐྱོང་མཆོད་པ་ནི།  བོན་སྐྱོང་སྤྱི་ལ་ཚོགས་དང་གཏོར་མ་གཞུང་བཞིན་བྱ་ལ་འབུལ།  སྙན་རྒྱུད་བཀའ་སྲུང་རྒྱལ་པོ་ཉི་པང་སད་ལས།  བྱིན་གྱིས་རླབས་པ་སྤྱི་ལྟར་རོ།  ༸  རྒྱལ་པོ་ཉི་པང་སད་ཀྱི་གཏོར་མ་བཅའ་ཐབས་ལ།  གྲུ་བཞི་བ་གམ་ཅན།  སྟེང་དུ་གྲུ་བཞི་ཐོད་བཅིངས་བཞག  ཕྱོགས་བཞི་གྲུ་བཞི་བཞི་ཡིས་བསྐོར།  ༸  སྨན་མོ་འབྲང་རྒྱས་སྟེང་དུ་བཤོས་བུ་ཟླུམ་པོ་གཅིག་ལ་ར་བརྒྱད་བཏག་གམ།  ཡང་ན་དཀར་གཏོར་བརྒྱད་ཀྱིས་བསྐོར།  བཀའ་སྐྱོང་མཆོད་བསྐུལ་འདི་སྐད་དོ༎  ༸  ཀྱེེ་སྙན་རྒྱུད་སྲུང་མ་བྱེད་པའི་དམ་བཅས་པའི།  བདེར་གཤེགས་གཤེན་རབ་རྣམས་ཀྱི་བཀའ་ཉན་མཐུ་རྩལ་ཅན།  བཙན་གྱི་རྒྱལ་པོ་ཝེར་རོ་ཉི་པང་སད།  ཁྱེད་ནི་ལྷ་སྲིན་སྡེ་བརྒྱད་ཀུན་གྱི་རྒྱལ་པོ་སྟེ།  སྐུ་ཡི་ཆ་ལུགས་རྫུ་འཕྲུལ་སྣ་ཚོགས་སྟོན།  འཇིག་རྟེན་ཁམས་ནས་མངའ་མཛད་རྫུ་འཕྲུལ་ཅན།  རྒྱལ་པོ་ཆེན་པོ་སྡེ་ལྔ་སྟེ།  ཉི་པང་སད་དང་ཟླ་པང་སད།  གཞའ་པང་སད་དང་ཝེར་རོ་རྒྱལ་པོ་དང་།  ནམ་མཁའི་རྒྱལ་པོ་ཡ་ཅོ་རྒྱལ་པོ་དང་།  རྒྱལ་པོ་ཆེན་པོ་གཙུག་ཕུད་ཅན།  རྒྱལ་ཆེན་ཉི་པང་འཁོར་བཅས་ལ།  བདེར་གཤེགས་བླ་མའི་བྱིན་རླབས་དང་།  སྒྲུབ་གཤེན་བདག་གི་ཏིང་འཛིན་དང་།  བདེན་པའི་སྟོབས་ཀྱི་བྱིན་རླབས་ཀྱིས།  འདོད་ཡོན་གཏོར་མ་འདི་འབུལ་གྱི།  བཀའ་ཡི་གཏོར་མ་འདི་བཞེས་ལ།  གཡུང་དྲུང་བོན་གྱི་བསྟན་པ་སྲུང་།  སྒྲུབ་[963]གཤེན་བདག་ལ་སྡོང་གྲོགས་མཛོད།  ཞང་ཞུང་སྟོང་རྒྱུང་མཐུ་ཆེན་དང་།  བླ་ཆེན་དྲན་པ་ཡབ་སྲས་དང་།  གུ་རུབ་སྣང་བཞེར་ལོད་པོ་དང་།  རིག་འཛིན་རྒྱུད་པའི་བླ་མ་དང་།  རྩ་བའི་བླ་མའི་སྤྱན་སྔར་རུ།  ཅི་ལྟར་ཁས་བླང་དམ་བཅས་བཞིན།  སྙན་རྒྱུད་བོན་གྱི་བཀའ་བསྲུང་གྱིས།  སྒྲུབ་གཤེན་བདག་གི་སྡོང་གྲོགས་མཛོད།  གཡུང་དྲུང་བོན་གྱི་བསྟན་པ་སྲུངས།  བར་ཆད་གདུག་རྩུབ་མ་བྱེད་ཅིག  བཀའ་དང་དམ་ལ་མ་འདའ་བར།  འདོད་ཡོན་གཏོར་མ་འདི་བཞེས་ལ།  ཁྱེད་ཀྱི་འདོད་པ་བསྐང་ནས་ཀྱང་།  བྱམས་པའི་སེམས་དང་ལྡན་པར་གྱིས།  སྔོན་གྱི་དམ་བཅས་ཅི་བཞིན་དུ།  བསྟན་པ་བསྲུང་བའི་ལས་མཛོད་ཅིག  ཨ་ཨཱོྃ་ཧཱུྃ༔  ཝེར་རོ་ར་ཙ་སད་མིན་བྷ་ལིང་ཏ་ཁ་ཧི་ཁ་ཧི།  སད་མིན་སྤུངས་སོ་ཐིམ་ཐིམ་ཡེ་སྭཧཱ༎  བཀའ་སྲུང་རྒྱལ་པོ་ཉི་པང་སད་ཀྱི་མཆོད་བསྐུལ་འདི་ནི་རྒྱུད་ལས་བཏུས་སོ༎  ༸  ༄༅།  དེ་ནས་དཀར་གསུམ་མངར་གསུམ་རྩི་སྨན་སྦྲིང་ལ་སྨན་མོ་བསྐུལ་ཏེ་འདི་སྐད་གྱེར་རོ།  ༸  ཀྱཻ་གནམ་སྨན་གནམ་ཕྱི་གོང་རྒྱལ་ཡུམ།  འཁོར་ནི་གངས་སྨན་གཡའ་སྨན་དང་།  བྲག་སྨན་སྤང་སྨན་ནགས་སྨན་དང་།  ཆུ་སྨན་མཚོ་སྨན་དོ་གླིང་སྨན།  སྒྲ་བླའི་རྒྱལ་མོ་གནམ་སྨན་ཡུམ།  ཞང་ཞུང་བོན་གྱི་བཀའ་སྲུང་སྨན།  སྙན་རྒྱུད་བཀའ་སྲུང་བྱེད་པའི་སྨན་ཚོགས་ལ།  དཀར་གཏོར་བཤོས་བུ་[964]ཞལ་ཟས་དང་།  ཞོ་མར་དཀར་མངར་ཕུད་ཀྱིས་མཆོད།  མཁན་ཤུག་བལ་བུ་སྤོས་ཀྱིས་བསང་།  ཁྱོད་ཀྱི་འདོད་པ་བསྐང་ནས་ཀྱང་།  སྔོང་གྱི་དམ་བཅའ་ཅི་བཞིན་དུ།  གཡུང་དྲུང་བོན་གྱི་བསྟན་པ་སྲུངས།  སྙན་རྒྱུད་བོན་གྱི་བཀའ་སྲུང་གྱིས།  སྒྲུབ་གཤེན་བདག་གི་སྡོང་གྲོགས་མཛོད།  བཀའ་དང་དམ་ལ་མ་འདའ་ཞིག  བཅོལ་བའི་ཕྲིན་ལས་གྲུབ་པར་མཛོད༎  བསྭོ་མ་མ་སང་སང་།  སིང་སིང་བྷ་ལིང་ཏ་ཁ་ཁ་ཁ་ཧི༎  བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢༠
[965]༄༅།  །བོན་བསྟན་རྒྱས་པའི་སྨོན་ལམ་ཡིད་བཞིན་ཀུན་འགྲུབ་ཅེས་བྱ་བ་བཞུགས༎  ཨེ་མ་ཧོ།  །བསྐལ་བཟང་འགྲོ་བའི་སྐྱབས་མཆོག་བླ་ན་མེད།  །མཆོག་གསུམ་རྒྱ་མཚོ་དེང་འདིར་དགོངས་སུ་གསོལ།  །བདག་གིས་ཇི་སྨོན་བསམ་འཕེལ་དབང་པོ་ལ།  །སྨོན་ལམ་ཐེབས་བཞིན་འགྲུབ་པར་བྱིན་གྱིས་རློབས།  །སྐྱབས་མཆོག་གཡུང་དྲུང་གནས་བཞིའི་ཐུགས་རྗེ་དང་།  །དོན་དམ་བསླུ་བ་མེད་པའི་བདེན་སྟོབས་དང་།  །བོན་སྐྱོང་དམ་ཅན་རྒྱ་མཚོའི་མཐུ་རྩལ་དང་།  །བདག་གི་བདེན་སྨོན་རྣམ་པར་དག་པའི་མཐུས།  །གྲུབ་མཐའི་རྒྱལ་པོ་ཐེག་ཆེན་གཡུང་དྲུང་བོན།  །རབ་འབྱམས་སྐྱེ་དགུའི་བསོད་ནམས་ཞིང་མཆོག་ཏུ།  །ཕྱོགས་བཞུའི་ཞིང་ཁམས་ཀུན་ཏུ་ཁྱབ་རྒྱས་ནས།  །ནམ་ཡང་འགྱུར་ནུབ་མེད་པའི་བཀྲ་ཤིས་ཤོག  །བསྐལ་སྟོང་ཉིན་མོར་བྱེད་པའི་སྒྲོན་དབང་མཆོག  །རྒྱལ་གཤེན་བསྟན་པའི་རིང་ལུགས་འོད་པོ་ཆེ།  །ཡིད་ཅན་བསོད་ནམས་མཁའ་ལ་རྟག་འབར་ཞིང་།  །དུས་ཀུན་འགྲིབ་པ་མེད་པའི་བདེ་ལེགས་ཤོག  །གཤེན་བསྟན་རིན་ཆེན་གསེར་གྱི་ལྷུན་པོ་ལ།  །མདོ་སྔགས་ཉི་ཟླ་འབུམ་གྱིས་ལེགས་འཁྱུད་ཅིང་།  །ཕྲིན་ལས་ཟེར་ཕྲེང་ཕྱོགས་བཅུར་རབ་གཡོས་ནས།  །ཞིང་ཀུན་རྣམ་དཀར་སྣང་བས་རྟག་ཁྱབ་ཤོག  །མདོ་འབུམ་རྒྱུད་མཛོད་པད་མོའི་དགའ་ཚལ་དུ།  །མཐའ་[966]ཡས་འགྲོ་བའི་བུང་བས་མངོན་རོལ་ཏེ།  །འཆད་རྩོད་རྩོམ་བསྒྲུབ་ལེགས་བརྒྱའི་སྙན་འགྱུར་འབུམ།  །ནམ་མཁའི་མཐར་ཁྱབ་རྒྱུན་དུ་སྒྲོག་པར་ཤོག  །རབ་འབྱམས་ཕྱོགས་བཅུའི་ཞིང་ཁམས་ཐམས་ཅད་དུ།  །རྒྱུད་གསུམ་ཟུང་འབྲེལ་དགོན་སྡེ་བསམ་མཐའ་ཡས།  །བཤད་སྒྲུབ་ཕྲིན་ལས་ཉི་ཟླའི་ཟེར་བཞིན་རྒྱས།  །ཕུན་ཚོགས་དགེ་མཚན་ཡར་ཟླ་ལྟར་འཕེལ་ཤོག  །རྒྱལ་ཀུན་འདུས་ཞལ་མཚན་ལྡན་བླ་མའི་ཚོགས།  །ཞབས་པད་གདོང་ལྔའི་ཁྲི་ལ་རྟག་བརྟན་ཅིང་།  །མཛད་བཟང་གསེར་གྱི་འཁོར་ལོ་རིན་པོ་ཆེས།  །གདུལ་དཀའི་འགྲོ་རྣམས་ཁ་ལོ་གྱེན་བསྒྱུར་ཤོག  །རིག་གྲོལ་ཡོན་ཏན་དྲུག་ལྡན་འདུས་པའི་སྡེ།  །གང་གའི་ཀླུང་གི་བྱེ་སྙེད་ཙམ་འཕེལ་ཞིང་།  །ཐུགས་མཐུན་ཁྲིམས་གཙང་ཕྲིན་ལས་མཐར་ཕྱིན་ནས།  །མདོ་སྔགས་བསྟན་པའི་རྒྱལ་མཚན་འཛིན་པར་ཤོག  །རྣམ་དག་འདུལ་འཛིན་ནོར་བུའི་ལྗོན་བཟང་ལ།  །ཟབ་རྒྱས་སྡེ་སྣོད་ཡལ་འདབ་འབུམ་འབྱམས་ཤིང་།  །ཐེག་ཆེན་སྤངས་རྟོགས་འཛུམ་ལྡན་བྱེ་བའི་དབུས།  །སྐུ་དང་ཡེ་ཤེས་ཕྲིན་ལས་འབྲས་སྨིན་ཤོག  །ངུར་སྨྲིག་ལེགས་འཆང་འཕགས་མཆོག་གྲངས་མེད་ཀྱིས།  །བསླབ་གསུམ་རིན་ཆེན་དང་པོའི་རྩིབས་སྟོང་ཅན།  །ཡངས་པའི་ཞིང་ཁམས་ཀུན་ཏུ་རྟག་བསྒྱུར་ནས།  །འགྲོ་ཀུན་ཞི་བདེའི་དཔལ་ལ་འགོད་པར་[967]ཤོག  །བརྒྱད་ཁྲི་བཞི་སྟོང་ཀླུ་དབང་ལྗོན་པའི་རྩེར།  །ལུང་དང་རིགས་པའི་ཁུ་བྱུག་བསྒྲངས་ཡས་པས།  །འགྲོ་ལ་ལེགས་བཤད་འདོམ་པའི་ཚངས་དབྱངས་ཀྱིས།  །གདུལ་བྱ་མཐས་ཀླས་ཤེས་རྒྱུད་བཀྲོལ་བར་ཤོག  །རིང་ལུགས་རྨ་མེད་བསིལ་རིའི་ཁོངས་སིང་ནས།  །རིག་གྲོལ་རྩལ་རྫོགས་སྨྲ་སེང་བསམ་ཡས་ཀྱིས།  །རྒོལ་བ་ཚར་གཅོད་ཚད་གསུམ་རྩོད་པའི་སྒྲས།  །རྨོངས་འཁྲུལ་འཁོར་བའི་ལོག་རྟོག་དྲུང་འབྱིན་ཤོག  །གཞུང་ལུགས་སྒོ་བརྒྱ་བཀྲོལ་བའི་ལྡེ་མིག་མཆོག  །བཅུ་རིག་ཕུལ་ཕྱིན་སྨྲ་དབང་གྲངས་འདས་ཀྱིས།  །ཟབ་དོན་དགོངས་འགྲེལ་འདོད་འབྱུང་ནོར་བུའི་ཆར།  །འགྲོ་ཀུན་ཐར་པའི་དགའ་སྟོན་འབྱེད་པར་ཤོག  །རྒྱ་ཆེ་ཐོས་བསམ་སྒོམ་པའི་རླུང་རྩལ་གྱིས།  །རྒྱུད་གསུམ་བདུད་རྩིའི་རྒྱ་མཚོ་ཡོངས་རྔུབ་ནས།  །ལེགས་བཤད་ཟབ་མོའི་ཆུ་བཞི་རྒྱུན་འབེབས་མཁན།  །མཁས་གྲུབ་དུ་མས་ས་སྟེང་ཀུན་ཁྱབ་ཤོག  གང་གི་ཐུགས་གསང་ཀུན་ཁྱབ་ཡངས་པའི་ཀློང་།  །ཟབ་དཀར་སྔགས་ཀྱི་ཆུ་འཛིན་འཁྲིགས་པ་ལས།  །ཐེག་ཆེན་ལམ་ལྔའི་གྲུ་ཆར་ཆེས་གཡོ་བས།  །སྨིན་གྲོལ་དབྱར་གྱི་ཕུན་ཚོགས་རབ་རྒྱས་ཤོག  །རིམ་གཉིས་འཕྲོ་འདུ་ལྷོ་སྤྲིན་འཁྲུག་རུམ་ནས།  བསྙེན་བསྒྲུབ་གདངས་དབྱངས་རྔ་གསང་འབུམ་ལྡིར་ཞིང་།  ལས་སྦྱོར་གློག་[968]ཕྲེང་གཡོ་བའི་མེ་ཆར་གྱིས།  བསྟན་གནོད་མི་མཐུན་ཕྱོགས་ཀུན་གཞོམ་པར་ཤོག  །གཞན་དོན་སྨོན་འཇུག་ནོར་འཛིན་ཡངས་པའི་ལྟོར།  ལམ་ལྔ་ས་བཅུའི་རྐང་འཐུང་འབུམ་རྒྱས་རྩེར།  སྤངས་རྟོགས་མཐར་ཐུག་འབྲས་བུ་གཡུར་ཟ་བའི།  གཡུང་དྲུང་སེམས་དཔས་ཞིང་ཀུན་གང་བར་ཤོག  །གང་ཐུགས་ཚད་མེད་རླབས་ལས་ཉེར་འཁྲུངས་པའི།  རྒྱལ་བའི་སྐུ་གསུང་ཐུགས་རྟེན་ཁྱད་པར་ཅན།  རྒྱ་ཆེ་གྲངས་མང་ཞིང་གི་རྡུལ་ཙམ་གྱིས།  འགྲོ་བའི་སྒྲིབ་གཉིས་བག་ཆགས་སྦྱང་བར་ཤོག  །ཐེག་ཆེན་ལྟ་སྒོམ་སྤྱོད་དམ་འཕྲིན་ལས་མཁར།  བླ་མེད་འབྲས་བུའི་འོད་སྟོང་རྟག་འབར་བའི།  ཕྱག་རྫོགས་དབུ་མའི་རྣལ་འབྱོར་བསམ་འདས་གང་།  མཐོང་ཐོས་དྲན་འབྲེལ་འགྲོ་ཀུན་གྲོལ་ཐོབ་ཤོག  །རླུང་དང་སེམས་ལ་གྲུབ་པ་མཆོག་བརྙེས་པའི།  རྣམ་གྲོལ་རྫོགས་པའི་དབང་ཕྱུག་བསམ་མི་ཁྱབ།  གང་འདུལ་སྤྲུལ་པའི་ཟློས་གར་མི་ཟད་པས།  མི་སྲུན་ལོག་སྡེ་ཟིལ་གྱིས་གནོན་པར་ཤོག  །གཡུང་དྲུང་བོན་བསྟན་སྐྱོང་བའི་དམ་ཅན་ཚོགས།  མཐུ་རྩལ་ནུས་སྟོབས་དབྱར་མཚོ་ལྟར་རྒྱས་ཤིང་།  ཕ་རོལ་མི་མཐུན་ཕྱོགས་ལས་རྟག་རྒྱལ་ནས།  སྐད་ཙམ་གཡེལ་མེད་ཕྲིན་ལས་བསྒྲུབ་པར་ཤོག  །མཁའ་མཉམ་འགྲོ་ཀུན་བོན་ལ་བློ་ཕྱོགས་ཏེ།  བདེ་སྐྱིད་འཕན་དར་ལྷ་མིའི་དབང་པོ་ལྟར།  [969]ཚེ་བསོད་དཔལ་འབྱོར་ལོངས་སྤྱོད་ཕུན་ཚོགས་ནས།  དུས་རྣམས་ཀུན་ཏུ་བསྟན་ཞབས་འདེགས་པར་ཤོག  །སྔ་ཕྱིའི་ལས་ཉོན་བག་སྒྲིབ་ལས་འཕྲོས་པའི།  ཕྱི་ནང་གསང་བའི་འགལ་རྐྱེན་བར་ཆོད་ཀུན།  དབྱར་མཚོའི་ཀློང་དུ་ཁ་ཆར་ཕོག་པ་ལྟར།  རང་སར་ཞི་ནས་གྲོགས་སུ་འགྱུར་བར་ཤོག  །སྔོན་བསགས་ལེགས་བྱས་མཐུ་ལས་རབ་སྨིན་པའི།  ཕན་བདེའི་རྩ་ལག་མཐུན་རྐྱེན་ལེགས་ཚོགས་ཀུན།  ཡིད་བཞིན་ནོར་ལ་སྨོན་ལམ་ཐེབས་པ་བཞིན།  འབད་རྩོལ་མེད་པར་ལྷུན་གྱིས་འགྲུབ་པར་ཤོག  །ནམ་ཞིག་ཞིང་འདིའི་བཀོད་པ་བསྡུ་བའི་དུས།  བདག་སོགས་འགྲོ་ཀུན་བདེ་ཆེན་བོན་དབྱིངས་སུ།  མཐར་ཐུག་བྱང་ཆུབ་ཆེན་པོའི་སྐུར་བརྙེས་ཏེ།  དབྱེར་མེད་ཐིག་ལེ་གཅིག་ཏུ་རྫོགས་པར་ཤོག  །བོན་གྱི་སྐུ་ལས་གཟུགས་སྐུའི་རྣམ་རོལ་གར།  བྱེ་བ་ཕྲག་བརྒྱའི་བཀོད་པ་གྲངས་མེད་ཀྱིས།  ཕྱོགས་བཅུ་ཕར་འདས་ཞིང་ཁམས་རབ་འབྱམས་ཀྱི།  མཁའ་ཁྱབ་འཁོར་བ་མ་ལུས་དོང་སྤྲུག་ཤོག  ༎གཡུང་དྲུང་སློབ་དཔོན་སངས་རྒྱས་བསྟན་འཛིན་གྱིས།  གཡུང་དྲུང་བོན་བསྟན་རྒྱས་སྨོན་གསུང་བསྐུར་ངོར།  གཡུང་དྲུང་གླིང་གི་སློབ་རྒན་ཚུལ་རྒྱན་པས།  གཡུང་དྲུང་ཤད་བར་བརྒྱ་དང་རྩ་བརྒྱད་སྤེལ།  གཡུང་དྲུང་བསྟན་པ་རྒྱས་པའི་རྒྱུར་གྱུར་ཅིག  ༎  དགེའོ།  བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༢༠    [970]
[971]༄༅།  །དགེ་བསྔོའི་སྨོན་ཚིག།  བརྟན་གཡོའི་རྒུད་པ་གསོ་བའི་སྨན་གཅིག་པུ།  རྒྱལ་བའི་བསྟན་པ་ཡིད་བཞིན་ནོར་བུ་ཉིད།  དེ་ཡི་གཅེས་ནོར་གསུང་རབ་རིན་ཆེན་མཛོད།  གང་དག་འཇིག་རྟེན་ཁམས་སུ་ཡུན་གནས་ཕྱིར།  རྣམ་འཕྲུལ་ཐབས་ཀྱི་འཁོར་ལོ་ལ་བརྟེན་ནས།  གྲངས་མེད་སྤྲུལ་པའི་ཟློས་གང་འབུམ་ཕྲག་སྤེལ།  དེ་ཉིད་རྨོངས་མུན་སེལ་བའི་གཉེན་དུ་ཆེ།  བསོད་ནམས་ཕུང་པོའི་ཚད་འཇལ་གང་གིས་ནུས།  དགེ་ཚོགས་གང་ཉིད་རྒྱལ་བསྟན་འབྲས་དཀར་ལྗང་།  ཡོངས་སུ་རྒྱས་ཕྱིར་ཆར་གྱི་རྒྱུན་འགྱུར་ཞིང་།  སྡུག་ཕོངས་འགྲོ་བའི་དབུལ་བ་བསལ་བའི་དངོས།  དགའ་བདེའི་སྙེ་མས་ཀུན་ནས་ཕྱུག་གྱུར་ཅིག།  རྒྱལ་བསྟན་སྲེག་ཟའི་ཕུང་པོ་སྐྱེད་པའི་དངོས།  འཆར་རྩོད་རྩོམ་པའི་བུད་ཤིང་གསོག་པ་དང་།  ཐོས་བསམ་སྒོམ་པའི་དྲི་བཞོན་དཔུང་ལ་བརྟེན།  དེའི་རྐྱེན་གསུང་རབ་སྤེལ་འདི་དགེ་བའི་སྙིང་།  གང་ཞིག་བྱ་བ་ལས་ཀྱི་འཁོར་ལོ་ཡི།  ཚུལ་འདི་མཐོང་དང་བསྒྲུབས་པའི་བསོད་ནམས་ཚོགས།  འགྲོ་ཀུན་སྡུག་སྐྱེད་ཉོན་མོངས་དཔུང་སེལ་ཞིང་།  དགའ་བདེས་ཡུན་དུ་འཚོ་བའི་གསོས་གྱུར་ཅིག  བསྟན་རྣམ་པས་བྲིས༎76