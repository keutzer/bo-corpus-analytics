ཧཱུྂ༔	ཕྱག་ཆེན་རྒྱ་གཞུང་གླེགས་བམ་གསུམ་པའི་དཀར་ཆག་བཞུགས་སོ། །

༈
གནས་ལུགས་ཕྱག་རྒྱ་ཆེན་པའི་རྒྱ་གཞུང་གླེགས་བམ་གསུམ་ཡི་གེའི་འབྱུང་གནས་སུ་ཇི་ལྟར་བཀོད་པའི་དཀར་ཆག་བཞུགས་བྱང་མདོར་བསྡུས་པ་སྒྲུབ་བརྒྱུད་གྲུབ་པའི་རྣ་རྒྱན་ཞེས་བྱ་བ་ཀརྨ་བཀྲ་ཤིས་ཆོས་འཕེལ་གྱིས་བརྩམས།
༈
ཚིགས་སུ་བཅད་པ་ཕྱེད་དང་ལྔའི་འགྲེལ་པ་སློབ་དཔོན་ཀླུ་སྒྲུབ་ཀྱིས་མཛད།
༈
ཕྱག་རྒྱ་བཞིའི་མན་ངག་ཅེས་བྱ་བ་སློབ་དཔོན་གཉིས་མེད་རྡོ་རྗེས་མཛད།
༈
ནཱ་རོ་པའི་རྡོ་རྗེའི་གླུ་གཉིས་ནཱ་རོ་པས་མཛད།
༈
ནག་པོ་པའི་རྡོ་རྗེའི་གླུ་གཉིས་ནག་པོ་པས་མཛད།
༈
ལྷན་ཅིག་སྐྱེས་པའི་གླུ་ཤཱནྟ་དེ་ཝ་པས་མཛད།
༈
ནམ་རྟོག་སྤང་པའི་གླུ་ཞེས་བྱ་བ་སློབ་དཔོན་ལི་ལ་པས་མཛད།
༈
ལས་ཀྱི་གཏུམ་མོའི་དོ་ཧ་མཛོད་ཀྱི་གླུ་ཞེས་བྱ་བ་སློབ་དཔོན་བིརྺ་པས་མཛད།
༈
དཔྱིད་ཀྱི་ཐིག་ལེའི་དོ་ཧ་མཛོད་ཀྱི་གླུ་ཞེས་བྱ་བ་སློབ་དཔོན་ས་ར་ཧས་མཛད།
༈
ལྷན་ཅིག་སྐྱེས་པའི་གདམས་པ་ཞེས་བྱ་བ་སློབ་དཔོན་མེ་དྷི་ནིས་མཛད།
༈
བླ་མེད་སྦྱར་བའི་རིམ་པ་ཞེས་བྱ་བ་སློབ་དཔོན་བཱང་ག་ཛས་མཛད།
༈
ལྟ་སྤྱོད་སྐྱེ་མེད་ཀྱི་སྒོམ་པ་ཞེས་བྱ་བ་སློབ་དཔོན་པ་ན་ཧས་མཛད།
༈
གཉིས་མེད་ཀྱི་རྩ་བསྒོམ་པའི་རིམ་པ་ཞེས་བྱ་བ་སློབ་དཔོན་ནི་ལ་ཁན་དྷས་མཛད།
༈
ཕྲ་བའི་རྣལ་འབྱོར་གྱི་ཉམས་ལེན་ཞེས་བྱ་བ་སློབ་དཔོན་ས་མུ་དྲས་མཛད།
༈
རང་བཞིན་གྱི་དོ་ཧ་མཛོད་ཀྱི་གླུའི་ལྟ་བ་ཞེས་བྱ་བ་སློབ་དཔོན་ལཱུ་ཧི་པས་མཛད།
༈
ལྟ་སྒོམ་སྤྱོད་པ་འབྲས་བུའི་དོ་ཧའི་གླུ་ཞེས་བྱ་བ་སློབ་དཔོན་ས་ར་ཧ་པས་མཛད།
༈
དོ་ཧ་མཛོད་ཀྱི་དེ་ཉིད་ཀྱི་གླུ་ཞེས་བྱ་བ་སློབ་དཔོན་ཐ་ག་ནས་མཛད།
༈
སྤྱོད་པའི་དོ་ཧ་མཛོད་ཀྱི་གླུ་ཞེས་བྱ་བ་སློབ་དཔོན་ཀང་ཀ་ནས་མཛད།
༈
ལྷན་ཅིག་སྐྱེས་དགའི་དོ་ཧ་མཛོད་ཀྱི་གླུའི་ལྟ་བ་ཞེས་བྱ་བ་སློབ་དཔོན་བྷ་དེས་མཛད།
༈
བདེར་གཤེགས་ཀྱི་ལྟ་བའི་གླུ་ཞེས་བྱ་བ་སློབ་དཔོན་དྷ་མ་པས་མཛད།
༈
རླུང་གི་དེ་ཉིད་ཀྱི་དོ་ཧའི་གླུ་ཞེས་བྱ་བ་སློབ་དཔོན་མ་ཧི་པས་མཛད།
༈
རྡོ་རྗེ་བཞིའི་གླུ་ཞེས་བྱ་བ་གཉིས་མེད་རྡོ་རྗེས་མཛད།
༈
བླ་མ་མཻ་ཏྲི་པའི་གླུ་མཻ་ཏྲི་པས་མཛད།
༈
ས་ར་ཧ་པའི་གླུ་གཉིས་བཞུགས།
༈
བི་རཱུ་བྱེད་པའི་རྡོ་རྗེའི་གླུ་བཞུགས།
༈
ཀ་ན་པའི་གླུ་བཞུགས།
༈
བླ་མ་དྷིཥྚི་ཛྙ་ནའི་གླུ་རྣམས་དྷིཥྚ་ཛྙཱ་ནས་མཛད།
༈
ཀརྞ་རིའི་གླུ་བཞུགས།
༈
མ་ཏི་ཙི་ཏྲའི་གླུ་བཞུགས།
༈
ཝ་དའི་གླུ་དང་གཉིས་ཙམ་བཞུགས།
༈
ཨཱ་ཙཱརྻ་དཔའ་བོ་རྣམ་པར་སྣང་མཛད་ཀྱི་གླུ་བཞུགས།
༈
ནཱ་རོ་པཎྜི་ཏའི་གླུ་བཞུགས།
༈
ལཱུ་ཧི་པའི་གླུ་བཞུགས།
༈
ཌོམྦི་པའི་གླུ་བཞུགས།
༈
བི་རཱུ་པའི་གླུ་བཞུགས།
༈
ལྭ་བ་པའི་གླུ་བཞུགས།
༈
མ་ཧཱ་སུ་ཁ་ཏའི་གླུ་བཞུགས།
༈
རྣལ་འབྱོར་པ་པྲ་ས་རའི་གླུ་བཞུགས།
༈
ཀླུ་སྒྲུབ་ཀྱི་གླུ་བཞུགས།
༈
དཱི་པཾ་ཀཱ་ར་ཤྲཱི་ཛྙཱ་ནའི་ཆོས་ཀྱི་གླུ་གཉིས་བཞུགས།
༈
དོ་ཧ་སྤྱོད་པའི་གླུའི་ལྟ་བ་ཞེས་བྱ་བ་སློབ་དཔོན་ཀི་ར་པས་མཛད།
༈
སྟོང་པ་ཉིད་ཀྱི་ལྟ་བ་ཞེས་བྱ་བ་སློབ་དཔོན་ཤ་ཝ་རི་པས་མཛད།
༈
བདེ་སྡུག་གཉིས་བྲལ་གྱི་ལྟ་བ་ཞེས་བྱ་བ་སློབ་དཔོན་ཤཱནྟི་པས་མཛད།
༈
འབྲེལ་མེད་ཀྱི་ལྟ་བ་ཞེས་བྱ་བ་སློབ་དཔོན་ཀཾ་པ་ལས་མཛད།
༈
ཞེན་མེད་ཀྱི་ལྟ་བ་ཞེས་བྱ་བ་སློབ་དཔོན་ཀཾ་པ་ལས་མཛད།
༈
སྟོང་ཉིད་སྙིང་རྗེའི་ལྟ་བ་ཞེས་བྱ་བ་སློབ་དཔོན་ཙ་ཏྲ་པས་མཛད།
༈
སེམས་ཉིད་རིན་ཆེན་གྱི་ལྟ་བ་ཞེས་བྱ་བ་སློབ་དཔོན་དྷེ་ཏ་ནས་མཛད།
༈
དེ་ཉིད་བརྒྱད་ཀྱི་ལྟ་བ་ཞེས་བྱ་བ་སློབ་དཔོན་ཨིནྡྲ་བྷུ་ཏིས་མཛད།
༈
སེམས་ཉིད་ཀྱི་རྟོག་པ་འཇོམས་པའི་ལྟ་བ་ཞེས་བྱ་བ་སློབ་དཔོན་ལཀྵྨཱིས་མཛད།
༈
མྱ་ངན་གྱི་ལྟ་བ་ཞེས་བྱ་བ་སློབ་དཔོན་བྷ་ཧུ་རིས་མཛད།
༈
སེམས་ཙམ་གྱི་ལྟ་བ་ཞེས་བྱ་བ་སློབ་དཔོན་མཻ་ཏྲི་པས་མཛད།
༈
སྙིང་རྗེ་ཐོད་པ་སྤྱོད་པའི་ལྟ་བ་ཞེས་བྱ་བ་སློབ་དཔོན་ས་ར་བྷ་ཁས་མཛད།
༈
འབྲེལ་མེད་ཀྱི་ལྟ་བ་ཞེས་བྱ་བ་སློབ་དཔོན་ནག་པོ་པས་མཛད།
༈
དེ་བཞིན་ཉིད་ཀྱི་ལྟ་བ་ཞེས་བྱ་བ་སློབ་དཔོན་དྷ་རི་ཀ་པས་མཛད།
༈
ཚུུལ་ཁྲིམས་ཀྱི་སྤྱོད་པ་གླུར་བླངས་པ་ཞེས་བྱ་བ་སློབ་དཔོན་དཔལ་མར་མེ་མཛད་ཡེ་ཤེས་ཀྱིས་མཛད།
༈
སྤྱོད་པའི་གླུའི་འགྲེལ་པ་སློབ་དཔོོན་དབལ་མར་མེ་མཛད་ཡེ་ཤེས་ཀྱིས་མཛད།
༈
ཆོས་ཀྱི་དབྱིངས་སུ་བལྟ་བའི་གླུ་སློབ་དཔོན་ཆེན་པོ་དཱི་པཾ་ཀ་རས་མཛད།
༈
རྡོ་རྗེ་གདན་གྱི་རྡོ་རྗེའི་གླུ་དཔལ་མར་མེ་མཛད་ཡེ་ཤེས་ཀྱིས་མཛད།
༈
རྡོ་རྗེ་གདན་གྱི་རྡོ་རྗེའི་གླུའི་འགྲེལ་པ་དཔལ་མར་མེ་མཛད་ཡེ་ཤེས་ཀྱིས་མཛད།
༈
ཏིང་ངེ་འཛིན་གྱི་གླུ་དཔལ་མར་མེ་མཛད་ཡེ་ཤེས་ཀྱིས་མཛད།
༈
ཐིག་ལེ་བཅུ་དྲུག་གི་ཉམས་ལེན་སློབ་དཔོན་ཀཾ་ཀ་ལི་པས་མཛད།
༈
ཕྱི་ནང་བྱང་ཆུབ་སེམས་བཅིང་བའི་མན་ངག་ཅེས་བྱ་བ་སློབ་དཔོན་མཱི་ན་པས་མཛད།
༈
རླུང་གི་དེ་ཉིད་བསྒོམ་པའི་མན་ངག་ཅེས་བྱ་བ་སློབ་དཔོན་གྷོ་ར་ཁས་མཛད།
༈
རྣལ་འབྱོར་བཞིའི་ཉམས་ལེན་གྱི་བབས་ཞེས་བྱ་བ་སློབ་དཔོན་ཏན་ཏི་པས་མཛད།
༈
རླུང་གི་དེ་ཉིད་བསྒོམ་པའི་མན་ངག་ཅེས་བྱ་བ་སློབ་དཔོན་ཙོ་རོང་གྷིས་མཛད།
༈
རྡོ་རྗེ་མཁའ་འགྲོའི་རྫོགས་པའི་རིམ་པ་ཞེས་བྱ་བ་སློབ་དཔོན་བི་ན་པས་མཛད།
༈
ཐབས་དང་ཤེས་རབ་གཏན་ལ་དབབ་པའི་བསྡུས་པ་ཞེས་བྱ་བ་སློབ་དཔོན་ཙ་མ་རིས་མཛད།
༈
རང་བཞིན་གྲུབ་པ་མེད་པའི་གཞིའི་མན་ངག་ཅེས་བྱ་བ་སློབ་དཔོན་ཀླུ་སྒྲུབ་ཀྱིས་མཛད།
༈
རིན་ཆེན་ཕྲེང་བ་ཞེས་བྱ་བ་སློབ་དཔོན་སི་ལ་ཨ་ལིས་མཛད།
༈
སྙིང་རྗེ་བསྒོམ་པའི་བྱིན་རླབས་ཞེས་བྱ་བ་སློབ་དཔོན་ཏིལླི་པས་མཛད།
༈
ཐེག་པ་ཆེན་པོའི་གནས་ལུགས་གཏན་ལ་དབབ་པ་ཞེས་བྱ་བ་སློབ་དཔོན་དྷོ་ཁན་དྷིས་མཛད།
༈
སེམས་ལ་གྲོས་འདེབས་པ་ཞེས་བྱ་བ་སློབ་དཔོན་ཨ་ཛོ་ཀིས་མཛད།
༈
གཞི་ལམ་འབྲས་བུའི་བླ་མ་བསྒོམ་པའི་ཕྱག་རྒྱ་ཆེན་པའི་ཉམས་ལེན་ཞེས་བྱ་བ་སློབ་དཔོན་པཾ་ཀ་ལས་མཛད།
༈
རྩ་རླུང་གི་སྒོ་ནས་རྣལ་འབྱོར་གྱི་སྤྱོད་པ་ཞེས་བྱ་བ་སློབ་དཔོན་ཌམྦི་པས་མཛད།
༈
ཡི་གེ་གཉིས་པའི་མན་ངག་ཅེས་བྱ་བ་སློབ་དཔོན་ཌོམྦི་པས་མཛད།
༈
དེ་ཉིད་བདེ་བ་བསྒོམས་པའི་རྗེས་སུ་འབྲང་བའི་རྣལ་འབྱོར་བསྒོམ་པའི་མན་ངག་ཅེས་བྱ་བ་སློབ་དཔོན་ཀུཀྐུ་རི་པས་མཛད།
༈
སེམས་དང་སེམས་ཉིད་འདུལ་བའི་ཐབས་ཞེས་བྱ་བ་སློབ་དཔོན་མེ་ཀོ་ལས་མཛད།
༈
ལྷ་ཀུན་གྱི་རྫོགས་པའི་རིམ་པའི་ལམ་ཞེས་བྱ་བ་སློབ་དཔོན་གྷ་དྷ་རིས་མཛད།
༈
བསམ་གྱིས་མི་ཁྱབ་པ་བསྒོམ་པ་ཞེས་བྱ་བ་སློབ་དཔོན་རཱ་ཧུ་ལས་མཛད།
༈
རང་རིག་ཡེ་ཤེས་ཀྱི་ལྟ་བའི་ཉམས་ལེན་ཞེས་བྱ་བ་སློབ་དཔོན་ཙམ་པ་ཀས་མཛད།
༈
གྲུབ་ཐོབ་བརྒྱད་ཅུ་རྩ་བཞིའི་རྟོགས་པའི་སྙིང་པོ་ཞེས་བྱ་བ་སློབ་དཔོན་དཔའ་བོ་འོད་གསལ་གྱིས་བསྡུས།
༈
ཐུགས་ཀྱི་གསང་བ་གླུར་བླངས་པ་ཞེས་བྱ་བ་མཁའ་འགྲོ་མ་རྣམས་ཀྱིས་དམ་པ་རྒྱ་གར་ལ་གནང༌།
༈
གྲུབ་ཐོབ་བཞི་བཅུས་རྡོ་རྗེའི་མགུར་ཐིག་ལེ་གསེར་གྱི་ཕྲེང་བ་ཞེས་བྱ་བ་གྲུབ་ཐོབ་བཞི་བཅུས་མཛད།
༈
ཡེ་ཤེས་ཀྱི་མཁའ་འགྲོ་མ་སུམ་ཅུ་རྩ་ལྔའི་རྟོགས་པ་བརྗོད་པ་མཁའ་འགྲོ་མ་རྣམས་ཀྱིས་དམ་པ་རྒྱ་གར་ལ་གནང༌།
༈
མཁའ་འགྲོ་མའི་འབྱམས་གླུ་ཞེས་བྱ་བ་བམཁའ་འགྲོ་མ་རྣམས་ཀྱིས་མཛད།
༈
གྲུབ་ཐོབ་བཞི་བཅུས་རྡོ་རྗེའི་མགུར་བཞེངས་པ་དེ་ཁོ་ན་ཉིད་རབ་ཏུ་སྣང་བ་རྡོ་རྗེའི་མགུར་ལས། 
	ལེའུ་དང་པོ། མ་རིག་པ་སྒོ་ངའི་སྦུབས་རྣམ་པར་ཕྱེ་བ།  
	ལེའུ་སྟེ་གཉིས་པ། གསེར་གྱི་ཉི་མ་རྣམ་པར་སྣང་བ། 
	ལེའུ་སྟེ་གསུམ་པ།
ཡེ་ཤེས་ཀྱི་མདངས་རྣམ་པར་དྭངས་པ།
	ལེའུ་སྟེ་བཞི་པ། གཉུག་མ་རང་གི་ངོ་བོ་གཟིགས་པ།
	ལེའུ་སྟེ་ལྔ་པ། སྙིང་གི་མེ་ལོང་རྣམ་པར་དག་པ།
	ལེའུ་སྟེ་དྲུག་པ། དཔལ་གྱི་འོད་ཟེར་རྣམ་པར་ཤར་བ།
	ལེའུ་སྟེ་བདུན་པ། མི་ཟད་པའི་རིན་པོ་ཆེའི་གཏེར་མཛོད་རྣམ་པར་རྡོལ་བ།
	ལེའུ་སྟེ་བརྒྱད་པ། དཔལ་གྱི་བེའུའི་བཅུད་རྣམ་པར་འཇིགས་པ།
	ལེའུ་སྟེ་དགུ་པ། བདུད་རྩིའི་ཆར་རྣམ་པར་དབབ་པ་བཅས་བཞུགས།
༈
ཕྱག་རྒྱ་ཆེན་པོ་རྡོ་རྗེའི་གླུ་རིན་པོ་ཆེ་གསེར་གྱི་ཕྲེང་བ་ཞེས་བྱ་བ་གྲུབ་པ་ཐོབ་པའི་རྣལ་འཁྱོར་པ་དང་པཎྜི་ཏ་མང་པོས་གསུང་པ་རྣམས་རྗེ་བཙུན་མངའ་བདག་མཻ་ཏྲི་པས་གཞུང་གཅིག་ཏུ་བསྡེབས་པའི་གདམས་པ་ཞེས་བྱ་བ་མངའ་བདག་མཻ་ཏྲི་པས་གཞུང་གཅིག་ཏུ་བསྡེབས།
༈
ཤེས་རབ་ཀྱི་ཕྲིན་ཡིག་ཅེས་བྱ་བ་སློབ་དཔོན་པདྨ་རྡོ་རྗེས་མཛད།
༈
རྣལ་འབྱོར་པའི་རྟོགས་པའི་གེགས་སེལ་བ་ཞེས་བྱ་བ་སློབ་དཔོན་སངས་རྒྱས་གསང་བས་མཛད།
༈
དུག་ལྔ་སྦས་པའི་ལམ་མཆོག་ཏུ་གསང་བ་བསམ་གྱིས་མི་ཁྱབ་པ་སློབ་དཔོན་འཕགས་པ་ལྷས་མཛད།
༈
རྣལ་འབྱོར་གྱི་མཚན་ཉིད་བདེན་པ་ཞེས་བྱ་བ་སློབ་དཔོན་བྱང་ཆུབ་བཟང་པོས་མཛད།
༈
ཤེས་རབ་བརྩམ་པ་དུས་ཀྱི་གཏམ་ཞེས་བྱ་བ་དཔལ་ལྡན་གཉིས་སུ་མེད་པའི་རྡོ་རྗེས་མཛད།
༈
ཏིང་ངེ་འཛིན་གྱི་ཚོགས་ཀྱི་ལེའུ་ཞེས་བྱ་བ་དཔལ་མར་མེ་མཛད་ཡེ་ཤེས་ཀྱིས་མཛད།
༈
འཇིག་རྟེན་ལས་འདས་པའི་ཡན་ལག་བདུན་པའི་ཆོ་ག་ཞེས་བྱ་བ་དཔལ་མར་མེ་མཛད་ཡེ་ཤེས་ཀྱིས་མཛད།
༈
བདེ་བར་གཤེགས་པའི་བསྟན་པ་རིན་པོ་ཆེའི་གྲུ་བོ་ཞེས་བྱ་བ་པཎྜི་ཏ་ཨ་ཛི་ཏ་མི་ཏཱ་གུབྟས་མཛད།
༈
དཔལ་འཆིང་བ་རྣམ་པར་གྲོལ་བའི་བསྟན་བཅོས་ཞེས་བྱ་བ་དཔལ་ནིཥྐ་ལངྐས་མཛད།
༈
ལྟ་སྤྱོད་རྣམ་དག་གི་མན་ངག་ཅེས་བྱ་བ་ཁ་ཆེ་པཎ་ཆེན་གྱིས་མཛད།
༈
སེམས་རིན་པ་ཆེ་སྦྱང་བའི་ལམ་འབྲས་ཞེས་བྱ་བ་པཎ་ཆེན་བུདྡྷ་ཤྲཱི་ཛྙཱ་ནས་མཛད།
༈
འཆིང་བ་རྣམ་གྲོལ་གྱི་མན་ངག་ཅེས་བྱ་བ་ཤྲཱི་ཛ་ག་ཏ་མི་ཏྲ་ཨ་ནནྡས་མཛད།
༈
གྲུབ་པ་དམ་པའི་ལམ་ངེས་པ་ཞེས་བྱ་བ་བཞུགས།
༈
རང་གིས་སེམས་ཀྱི་མདུད་པ་དགྲོལ་བའི་གདམས་པ་ཞེས་བྱ་བ་མི་ཏྲ་ཨ་ནནྡས་མཛད།
༈
ཏིང་ངེ་འཛིན་གྱི་དབང་བསྐུར་བ་ཞེས་བྱ་བ་གནུབས་ལོ་ཙཱ་བས་བགྱུར།
༈
ན་མོ་བུདྡྷཱ་ཡའི་འགྲེལ་པ་བཞུགས།
༈
དཔལ་བདེ་ཆེན་གྲུབ་པ་ཞེས་བྱ་བ་སློབ་དཔོན་ཀ་ལ་པས་མཛད།
༈
རང་གི་སེམས་ངལ་བསོ་བའི་མན་ངག་གི་ཚིགས་སུ་བཅད་པ་ཉི་ཤུ་རྩ་ལྔ་པ་ཞེས་བྱ་བ་ཇོ་བོ་སྤྱན་རས་གཟིགས་དབང་ཕྱུག་གིས་མཛད།
༈
རྟོགས་པ་བརྗོད་པ་སུམ་ཅུ་པ་ཞེས་བྱ་བ་རྣལ་འབྱར་གྱི་དབང་ཕྱུག་མི་ཏྲ་ཛོ་ཀིས་མཛད།
༈
ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག་ཞེས་བྱ་བ་བིརྺ་པས་མཛད།
༈
ལྷན་ཅིག་སྐྱེས་པའི་མན་ངག་བདག་བྱིན་གྱིས་བརླབ་པ་རི་ཁྲོད་པ་ཆེན་པོས་མཛད།
༈
རི་ཁྲོད་པའི་ཕྱག་རྒྱ་ཆེན་པོའི་མན་ངག་རི་ཁྲོད་པ་ཆེན་པོས་མཛད།
༈
བྱང་ཆུབ་སེམས་ཀྱི་འགྲེལ་པ་ཞེས་བྱ་བ་སློབ་དཔོན་ཀླུ་སྒྲུབ་ཀྱིས་མཛད།
༈
གོ་བར་བྱེད་པའི་སྙིང་པོ་བརྒྱ་པ་ཞེས་བྱ་བ་སློབ་དཔོན་ཨརྻ་དེ་བས་མཛད། 
༈
སངས་རྒྱས་འཆར་བ་གཉིས་དཔལ་ལཱུ་ཧི་པས་མཛད།
༈
དེ་ཁོ་ན་ཉིད་གྲུབ་པ་ཞེས་བྱ་བའི་རབ་ཏུ་བྱེད་པ་སློབ་དཔོན་ཞི་བ་འཚོས་མཛད།
༈
སེམས་ཀྱི་ལམ་སྦྱོང་བ་ཞེས་བྱ་བ་དཔལ་ཡེ་ཤེས་རྡོ་རྗེས་མཛད།
༈
སེམས་ཀྱི་རྡོ་རྗེའི་བསྟོད་པ་ཞེས་བྱ་བ་སློབ་དཔོན་ཀླུ་སྒྲུབ་ཀྱིས་མཛད།
༈
བླ་མ་བརྒྱུད་པའི་རིམ་པའི་མན་ངག་ཅེས་བྱ་བ་སློབ་དཔོན་བཛྲ་པ་ཎས་མཛད།
༈
དེ་ཁོ་ན་ཉིད་ལ་འཇུག་པ་ཞེས་བྱ་བ་བདེ་བར་གཤེགས་པའི་བཀའ་མ་ལུས་པ་མདོར་བསྡུས་ཏེ་བཤད་པའི་རབ་ཏུ་བྱེད་པ་སློབ་དཔོན་དཔལ་ཡེ་ཤེས་གྲགས་པས་མཛད།
༈
དེ་ཁོ་ན་ཉིད་ཀྱི་སྙིང་པོ་བསྡུས་པ་ཞེས་བྱ་བ་སློབ་དཔོན་ཆོས་ཀྱི་དབང་པོས་མཛད།
༈
གསང་སྔགས་ཀྱི་ཚུལ་གྱི་སྣང་བ་ཞེས་བྱ་བ་སློབ་དཔོན་མཐོ་བཙུན་གཙོ་ཡགས་ཀྱིས་མཛད།
༈
ཚུལ་གསུམ་གྱི་སྒྲོན་མ་ཞེས་བྱ་བ་སློབ་དཔོན་མཐོ་བཙུན་ཏྲི་པི་ཀ་མ་ལས་མཛད་པ་བཞུགས།

༄༅། །གནས་ལུགས་ཕྱག་རྒྱ་ཆེན་པའི་རྒྱ་གཞུང་གླེགས་བམ་གསུམ་ཡི་གེའི་འབྱུང་གནས་སུ་
ཇི་ལྟར་བཀོད་པའི་དཀར་ཆག་བཞུགས་བྱང་མདོར་བསྡུས་པ་སྒྲུབ་བརྒྱུད་གྲུབ་པའི་རྣ་རྒྱན་
ཞེས་བྱ་བ་བཞུགས་སོ། །
ཀརྨ་བཀྲ་ཤིས་ཆོས་འཕེལ་གྱིས་བརྩམས།

༄༅། །བླ་མ་དང་གཉིས་སུ་མེད་པ་དཔལ་བདེ་བ་ཆེན་པོ་ཧེ་རུ་ཀ་ལ་ཕྱག་འཚལ་ལོ། །གཞི་རྒྱུད་ཟབ་མོ་སྤྲོས་པའི་རྡུལ་སྤངས་འོད་གསལ་ཆེན་པོར་སྙོམས་པར་ཞུགས། །ཐབས་ཤེས་གཉིས་མེད་མཉམ་སྦྱོར་ཚུལ་གྱིས་འཁོར་འདས་ཀུན་ཁྱབ་ལམ་གྱི་རྒྱུད། །སྐུ་གསུམ་ཡེ་ཤེས་རྣམ་ལྔའི་རང་བཞིན་ཁ་སྦྱོར་བདུན་ལྡན་འབྲས་བུའི་རྒྱུད། །ཀུན་གྱི་བདག་ཉིད་དཀྱིལ་འཁོར་ཀུན་གཙོ་དྲུག་པ་རྡོ་རྗེ་འཆང་ལ་འདུད། །འོག་མིན་ཆེན་པོར་རིགས་བརྒྱའི་སྟོན་པ་ཆེ་བསྟེན་ནས། །རྡོ་རྗེ་ཐེག་པའི་གསང་བའི་བདུད་རྩི་མཐའ་དག་བླངས། །སྙིང་པོའི་དོན་ཟབ་གདམས་ངག་ནོར་བུའི་མཛོད་བཀྲོལ་བ། །གྲུབ་པ་རྒྱ་མཚོའི་དེད་དཔོན་གཅིག་པུ་མདའ་བསྣུན་ཞབས། །དེ་སྲས་འཕགས་པ་ཡབ་སྲས་ཏིལླི་པ། །ནཱ་རོ་མཻ་ཏྲིའི་ཞབས་སོགས་འཕགས་ཡུལ་གྱི། །མཁས་དང་གྲུབ་པའི་དབང་ཕྱུག་མཆོག་རྣམས་ལ། །རབ་གུས་དད་པའི་ཐལ་མོ་གཙུག་ཏུ་སྦྱོར། །རྒྱུད་སྡེ་རྒྱ་མཚོའི་ཤིང་རྟ་ལྷོ་བྲག་པ། །ཀ་ཆེན་བཞི་དང་ཁྱད་པར་ཐོས་པ་དགའ། །གནས་ལུགས་བསྟན་པའི་བདག་པོ་ལྷ་རྗེའི་ཞབས། །དུས་གསུམ་ཀུན་མཁྱེན་མགོན་བཅས་ཕྱག་གི་ཡུལ། །ཁྱད་པར་གསང་ཆེན་ཆོས་ཀྱི་མཛོད་འབྱེད་པའི། །མཁྱེན་རྟོགས་ཉི་མ་འབར་བའི་ལྡེའུ་མིག་ཅན། །རང་བྱུང་རྒྱལ་དང་ཡིད་ལ་མི་བྱེད་པའི། །ཆོས་ཚུལ་གཞུང་ལུགས་གཅིག་ཏུ་སྡུད་མཛད་པ། །ཆོས་ཀྱི་གྲགས་པའི་སྒྲ་དབྱངས་ལྷ་ཡི་རྔ། །རྒྱ་མཚོའི་གོས་ཅན་ཀུན་ཏུ་ཁྱབ་པ་ཡི། །རྣམ་ཐར་མཐའ་ཡས་རྒྱལ་བ་མཆོག་དང་ནི། །བརྒྱུད་འཛིན་སློབ་མར་བཅས་ལ་གཅིག་ཏུ་གུས། །དགྱེས་མཛད་ལོ་ཙཱ་བསམ་བཞིན་སྤྲུལ་པའི་སྐུ། །ཆེ་བའི་ཡོན་ཏན་འཕགས་ཡུལ་མཁས་པའི་སྤུན། །སྙིང་པོའི་བསྟན་ལ་ཕྲིན་ལས་ཟླ་བྲལ་མགོན། །བསྟན་པའི་ཉིན་བྱེད་སྙིང་དབུས་པད་མཚོར་འཆར། །སྙིགས་མའི་ཡང་མཐར་ཏིང་འཛིན་རྒྱལ་པོའི་དོན། །སྤེལ་མཛད་ཐུབ་དབང་རྡོ་རྗེའི་ལུང་བརྙིས་པ། །ཟབ་རྒྱས་མདོ་སྔགས་མཛོད་ལྔའི་ཤིང་རྟ་ཆེ། །ཀུན་མཁྱེན་བློ་གྲོས་མཐའ་ཡས་གཙུག་ཏུ་མཆོད། །རྒྱ་ཆེན་བྱང་ཆུབ་སེམས་ཀྱི་བསམ་སྦྱོར་གྱིས། །བསྟན་འགྲོའི་ཁུར་ཆེན་ཐོགས་ལ་མི་ངལ་བ། །གྲགས་ལྡན་རྒྱལ་སྲས་ཡོངས་ཀྱི་ཐུ་བོ་མཆོག །བཟོད་པ་རབ་ཏུ་བརྟན་པའི་བཤེས་དེར་བསྔགས། །གཞན་ཡང་བསྔགས་འོས་རྒྱ་གར་པན་གྲུབ་དང༌། །བོད་ཀྱི་ལོ་ཙཱ་ཆོས་སྐྱོང་རྒྱལ་བློན་ཆེ། །སྙིང་པོའི་བསྟན་ལ་དངོས་དང་བརྒྱུད་པ་ནས། །བཀའ་དྲིན་ཆེ་ལྡན་ཀུན་ལ་དང་བས་བསྟོད། །རྒྱུད་སྡེ་བཞི་ཡི་ལྷ་ཚོགས་ཞི་དང་ཁྲོ། །གནས་གསུམ་དཔའ་བོ་ཌཱ་ཀི་ཆོས་སྲུང་ཚོགས། །ཀུན་ལ་འདུད་དོ་གྲུབ་གཉིས་མཆོག་སྩོལ་ཅིང༌། །གེགས་བྱེད་ཚར་ཆོད་འགྲོ་ཀུན་བུ་བཞིན་སྐྱོངས། །རྒྱལ་བས་གསུངས་པའི་མདོ་རྒྱུད་ཀྱི། །ཟབ་དོན་གནས་ལུགས་ཕྱག་རྒྱ་ཆེ། །ཡིད་བྱེད་རྟོག་པའི་སྤྲིན་བྲལ་བའི། །འོད་གསལ་00#Pཉི་མཁའ་ལྷམ་མེ་བ། །དེ་ཉིད་སླར་ཡང་གསལ་བའི་གནད། །རྡོ་རྗེའི་ལྟ་བས་མཐོང་བ་གང༌། །འཕགས་ཡུལ་གྲུབ་པའི་དེད་དཔོན་གྱིས། །མཚོ་ལས་ནོར་བུ་བཞིན་དུ་བླངས། །གང་དག་སྐད་གཉིས་སྨྲ་རྣམས་ཀྱིས། །ཁ་བ་རི་པའི་དཔལ་གཅིག་པུར། །རྣམ་དཔྱོད་བརྩོན་པའི་ཤིང་རྟ་ཡིས། །དགོངས་འགྲེལ་དབྱིག་གི་ཕུང་པོ་དྲངས། །དེ་ལས་སྙིང་པོའི་གཏམ་གྱི་བཅུད་ལྡན་པའི། །རྒྱུད་དང་གཞུང་གདམས་བྱུང་རྒྱལ་དོ་ཧའི་མཛོད། །ངེས་དོན་སྒྲུབ་བརྒྱུད་འཛིན་པའི་སྙིང་གི་དཔྱིད། །མི་བསྐྱོད་མཐོན་མཐིང་འཆང་བ་ཀརྨ་པ། །བདུན་པ་ཆེན་པོའི་ཐུགས་བསྐྱེད་མཚོར། །ལེགས་བྱུང་ཕྱག་རྒྱ་ཆེན་པོ་ཡི། །རྒྱ་གཞུང་དྲི་བྲལ་ཟླ་བའི་དཔལ། །ངེས་དོན་བསྟན་པ་ཀུན་དའི་གཉེན། །དེང་འདིར་བཤེས་གཉེན་དམ་པ་ཡི། །བཀའ་ཡི་འབབ་སྟེགས་དམ་པའི་རིགས། །གང་གིས་ཡི་གེའི་ཕྱི་མོ་རུ། །སྤེལ་བའི་རྟོགས་བརྗོད་ཉུང་ངུར་གླེང༌། །དེ་ལ་འདིར་དུས་གསུམ་རྒྱལ་བ་སྲས་དང་སློབ་མར་བཅས་པ་མཐའ་དག་སྐྱེད་པའི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མཚན་གཞན་ཕྱག་རྒྱ་ཆེན་པོར་གྲགས་པ། མདོ་རྒྱུད་ཐམས་ཅད་ཀྱི་ངེས་དོན་སྙིང་པོའི་དགོངས་པ་འཕགས་ཡུལ་གྱི་གྲུབ་ཆེན་རྣམས་ཀྱིས་རྡོ་རྗེའི་སྒྲོམ་ཕྱེས་ཏེ་ཕྱི་རབས་སྐལ་ལྡན་གྱི་དོན་དུ་འདོམས་པ་ཇི་སྙེད་ཅིག་མཆིས་པ་ལས། བོད་ལ་བཀའ་དྲིན་ཆེ་བའི་ལོ་པཎ་རྣམས་ཀྱིས་ཁ་བ་རི་པའི་རང་སྐད་དུ་འགྱུར་རོ་འཚལ་རྣམས། བྱང་ཆུབ་སེམས་དཔའ་སྤྱན་རས་གཟིགས་མཐོན་མཐིང་གི་ཅོད་པན་འཆང་བ་དཔལ་ཀརྨ་པ་བདུན་པ་རང་བྱུང་མཚོ་སྐྱེས་རྡོ་རྗེའམ་ཆོས་གྲགས་རྒྱ་མཚོའི་ཞབས་ཀྱིས་ལྷན་ཅིག་ཏུ་བསྡུ་བར་མཛད་པའི་གླེགས་བམ་ལ་ཕྱག་རྒྱ་ཆེན་པོའི་རྒྱ་གཞུང་ཞེས་ངེས་དོན་སྒྲུབ་བརྒྱུད་འཛིན་པ་ཡོངས་ཀྱི་གཙུག་གི་ནོར་བུར་ཉི་ཟླ་ལྟར་ཡོངས་སུ་གྲགས་པའི་པུསྟི་ཀ་རྩེ་མོའི་གྲངས་ལྡན་ངོ་མཚར་སྤར་གྱི་འདུ་བྱེད་ཇི་ལྟར་བརྩམས་པ་ལས་གླེང་སྟེ་དཀར་ཆག་མདོ་ཙམ་སྤེལ་བ་ལ་གསུམ། སྤྱིར་བཤད་པ་དང༌། བྱེ་བྲག་ཏུ་སྨོས་པ། མཇུག་གི་བྱ་བའོ། །དང་པོ་ལ་ཆོས་འདིའི་ཆེ་བ། ཆེ་བ་དེ་ལྡན་གྱི་བརྒྱུད་པའོ། །དང་པོ་ལ། ཕྱག་རྒྱ་ཆེན་པོའི་རྣམ་ངེས། དེ་ཉིད་མདོ་རྒྱུད་མཐའ་དག་ནས་བསྟན་ཚུལ། ཁྱད་པར་བླ་མེད་ཀྱི་རྒྱུད་ནས་གསུང་ཚུལ། མདོ་རྒྱུད་ཐམས་ཅད་ཀྱི་ཟབ་དོན་ཡིན་ཚུལ་དང་བཞི་ལས། དང་པོ་ལ་མཚན་དོན་དང་རྣམ་གྲངས། ངོ་བོ་དང་རབ་དབྱེའོ། །དང་པོ་ནི། ཆོས་འདིའི་མཚན་མ་ཧཱ་མུ་དྲའི་སྒྲ་ལས་དྲངས་ན་ཕྱག་རྒྱ་ཆེན་པོ་ཞེས་བྱ་བ་ཡིན་ལ། ཕྱག་རྒྱ་ལ་སྤྱིར་ཕྱག་རྒྱ་དང་རྟགས་དང་མཚན་མ་དང་ཉེ་བའི་མཚན་ཉིད་རྣམས་རྣམ་གྲངས་ཡིན་ཅིང༌། དེའང་གདབ་པར་བྱ་བའམ་བཏབ་པའི་དོན་གྱིས་ཕྱག་རྒྱར་བརྗོད་པ་ནི། དཔེར་ན་འཇིག་རྟེན་དུ་ཐམ་ག་ལྟ་བུ་གཞན་ལ་འདེབས་པའམ་བཏབ་པས་རྒྱ་ཞེས་པ་ལྟར། འདིས་འཁོར་འདས་ཀྱི་ཆོས་ཐམས་ཅད་ལ་འདེབས་པའམ་བཏབ་པས་ན་ཕྱག་རྒྱ་དང༌། མཚོན་པར་བྱེད་པས་ཕྱག་རྒྱར་བརྗོད་པ་ནི། དཔེར་ན་གོ་ཆ་ལ་སོགས་པའི་རྟགས་མཚན་གྱིས་སོ་སོའི་བྱེ་བྲག་མཚོན་པ་ལྟར། འདིས་འཁོར་འདས་ཐམས་ཅད་ཀྱི་རང་བཞིན་ནམ་གནས་ལུགས་མཚོན་པས་ན་ཕྱག་རྒྱ་དང༌། མི་འདའ་བར་བྱེད་པས་ན་ཕྱག་རྒྱར་བརྗོད་པ་ནི། དཔེར་ན་རྒྱལ་པོའི་བཀའ་རྒྱས་བཏབ་པ་ན་དེ་ལས་འབངས་རྣམས་ཀྱིས་མི་འདའ་བ་ལྟར། འཁོར་འདས་ཀྱི་ཆོས་ཐམས་ཅད་འདི་ལས་མི་འདའ་བས་ན་ཕྱག་རྒྱ་ཞེས་བརྗོད་པ་ཡིན་ལ། ཆེན་པོ་ཞེས་པ་ནི་ཆོས་འདིའི་གོང་ན་གཞན་མེད་པའི་དོན་ཏེ། གསང་བ་གྲུབ་པར། བཞི་པ་གོང་ན་མེད་པའི་རྒྱུད། །མངོན་པར་བྱང་ཆུབ་བྱེད་པའོ། །ཕྱག་རྒྱ་ཆེན་པོ་རྣམ་སྒོམ་པ། །དེ་ཡི་གོང་ན་གཞན་མེད་པའོ། །ཞེས་དང༌། ཕྱག་ཆེན་ཐིག་ལེ་ལས། འདི་ནི་ཕྱག་རྒྱ་ཆེན་པོ་སྟེ། །ཕྱག་ནི་སྟོང་པའི་ཡེ་ཤེས་ཡིན། །རྒྱ་ནི་འཁོར་བའི་ཆོས་ལས་གྲོལ། །ཆེན་པོ་ཟུང་དུ་འཇུག་པའོ། །ཞེས་གསུངས་པ་ལྟར་ན། ཕྱག་ནི་སྟོང་པ་ཉིད་རང་རིག་པའི་ཡེ་ཤེས་ཀྱི་དོན་ཏེ། རིམ་ལྔར། རང་གིས་རང་རིག་ཡེ་ཤེས་ནི། །ལེགས་མཐོང་གང་ཡིན་འདིར་ཕྱག་ཡིན། །ཞེས་སོ། །རྒྱ་ནི་འཁོར་བའི་ཆོས་གཟུང་འཛིན་ལས་གྲོལ་ཞིང་དེས་ཆོས་ཐམས་ཅད་ལ་རྒྱས་བཏབ་པའམ་འདེབས་པའི་དོན་ཏེ། གསང་འདུས་ལས། དངོས་པོ་ཐམས་ཅད་དང་བྲལ་བ། །ཕུང་པོ་ཁམས་དང་སྐྱེ་མཆེད་རྣམས། །གཟུང་དང་འཛིན་པ་རྣམ་པར་སྤངས། །ཆོས་བདག་མེད་པ་མཉམ་ཉིད་པས། །ཞེས་སོ། །ཆེན་པོ་ནི་ཐབས་ཤེས་སོགས་ཟུང་དུ་འཇུག་པའམ་མཉམ་པར་སྦྱོར་བ་དང༌། དེ་ནི་སྒོམ་པ་ཐམས་ཅད་ཀྱི་མཆོག་ཏུ་གྱུར་པའི་དོན་ཏེ། མཻ་ཏྲི་པའི་དེ་ཁོ་ན་ཉིད་བཅུ་པ། དུས་འཁོར་དཀའ་འགྲེལ་པདྨ་ཅན། གསེར་སྡིངས་པའི་ཐེག་སྒྲོན་སོགས་ལས་དེ་ལྟར་བཤད་པའི་ལུང་ཤིན་ཏུ་མང་ཞིང༌། ཁྱད་པར་མཉམ་མེད་དྭགས་པོས། སྣང་སྲིད་འཁོར་འདས་རྣམས་ཆོས་ཉིད་སྐྱེ་བ་མེད་པའི་ངང་ལས་མི་འདའ་བར་རྟོགས་པ་ནི་ཕྱག་གོ །ཅིར་སྣང་ཅི་སྲིད་ཐམས་ཅད་གཉུག་མའི་དོན་ལས་མི་འདའ་བས་རྒྱའོ། །ཆོས་ཉིད་རང་གྲོལ་དུ་རྟོགས་པས་ན་ཆེན་པོའོ། །ཞེས་བཀའ་སྩལ་པ་ལྟར་རོ། །མཚན་གྱི་རྣམ་གྲངས་ནི། དོན་དམ་པའི་དེ་ཉིད། བླ་ན་མེད་པའི་ཡེ་ཤེས། ཀུན་ཏུ་བཟང་པོ། ཕྱག་རྒྱ་ཆེན་པོ། ཆོས་ཀྱི་སྐུ་རྣམས་དོན་གཅིག་ཏུ་བཤད་དེ། ཨིནྡྲ་བོ་དྷིས་ཡེ་ཤེས་གྲུབ་པའི་སྒྲུབ་ཐབས་ལས། འདི་ནི་དོན་དམ་དེ་ཉིད་དེ། །ཡེ་ཤེས་རྡོ་རྗེ་བླ་མེད་ཡིན། །ཀུན་ཏུ་བཟང་པོ་ཞེས་བཤད་ཅིང༌། །ཕྱག་རྒྱ་ཆེན་པོ་ཞེས་ཀྱང་བྱ། །འདི་ནི་ཆོས་སྐུ་ཞེས་བྱ་བ་སྟེ། །ཞེས་དང༌། སྦྱོར་བ་བདུན་པ་ལས། རང་བཞིན་མེད་དང་དེ་བཞིན་ཉིད། །ཆོས་ཉིད་དང་ནི་ཆོས་མཉམ་པ། །དོན་དམ་ལ་སོགས་རྣམ་གྲངས་ཀྱང༌། །རང་བཞིན་མེད་པ་འདི་ཉིད་ལས། །དེར་ནི་གཞན་དག་མ་གསུངས་སོ། །ཞེས་པའི་མཚན་གྱི་རྣམ་གྲངས་ཀྱང་བཤད་དོ། །གཉིས་པ་ནི། ཕྱག་རྒྱ་ཆེན་པོའི་ངོ་བོ་ནི་གང་དུའང་མི་གནས་ཤིང་མཚན་ཉིད་ཐམས་ཅད་དང་བྲལ་བ་ཀུན་ལ་ཁྱབ་པ་ནམ་མཁའ་ལྟ་བུར་བཤད་དེ། ཨིནྡྲ་བོ་དྷིས། ཇི་ལྟར་མི་གནས་ནམ་མཁའ་ནི། །ཁྱབ་ཅིང་མཚན་ཉིད་རྣམས་དང་བྲལ། །འདི་ནི་དོན་དམ་དེ་ཉིད་དེ། །ཞེས་དང༌། མཻ་ཏྲི་པས། ཟུང་འཇུག་བློ་འདས་ཕྱག་རྒྱ་ཆེན་པོ་ནི། །གསལ་ལ་མི་རྟོག་ནམ་མཁའ་ལྟ་བུ་ཡིས། །ཁྱབ་ཅིང་རྒྱ་ཆེ་སྙིང་རྗེ་ཆེན་པོ་ནི། །སྣང་ལ་རང་བཞིན་མེད་པ་ཆུ་ཟླ་བཞིན། །གསལ་ལ་ཐ་སྙད་མཐའ་དབུས་ཀུན་དང་བྲལ། །གང་གིས་མ་གོས་དྲི་མེད་རེ་དོགས་བྲལ། །ལྐུགས་པའི་རྨི་ལམ་བཞིན་དུ་སྨྲ་མི་ཤེས། །ཞེས་སོགས་གསུངས་པ་དང༌། རྒྱལ་བ་རང་བྱུང་རྡོ་རྗེས། ཡོད་པ་མ་ཡིན་རྒྱལ་བས་ཀྱང་མ་གཟིགས། །མེད་པ་མ་ཡིན་འཁོར་འདས་ཀུན་གྱི་གཞི། །འགལ་འདུ་མ་ཡིན་ཟུང་འཇུག་དབུ་མའི་ལམ། །མཐའ་བྲལ་སེམས་ཀྱི་ཆོས་ཉིད། །ཅེས་དང༌། ཡིད་བྱེད་བྲལ་བ་འདི་ནི་ཕྱག་རྒྱ་ཆེ། །མཐའ་དང་བྲལ་བ་དབུ་མ་ཆེན་པོ་ཡིན། །འདི་ནི་ཀུན་འདུས་རྫོགས་ཆེན་ཞེས་ཀྱང་བྱ། །གཅིག་ཤེས་ཀུན་དོན་རྟོགས་པའི་གདེང་ཐོབ་ཤོག །ཅེས་སོགས་གསུངས་པ་དང༌། རྗེ་དེ་ཉིད་ཀྱི་ཞལ་སློབ་ཀུན་མཁྱེན་ངག་གི་དབང་པོ་བསམ་ཡས་པ་ཚུལ་ཁྲིམས་བློ་གྲོས་ཀྱིས་ཀྱང༌། ཐབས་དེས་འགྲུབ་པའི་ལྷག་མཐོང་ཡེ་ཤེས་ནི། །གསལ་བདེའི་ངང་དེར་གནས་དང་མི་གནས་དང༌། །ཡོད་མེད་ཡིན་མིན་མཚོན་བརྗོད་འདས་པའི་མདངས། །རང་རིག་སྤྲོས་བྲལ་དྭངས་གསལ་ལྷག་གེ་བ། །རྒྱ་ཆད་ཕྱོགས་མེད་ནམ་མཁའ་ལྟ་བུ་ལ། །དྭངས་གསལ་མི་གཡོ་ཉི་ཟླའི་དཀྱིལ་འཁོར་བཞིན། །ཀུན་རྟོག་རྙོག་བྲལ་རྒྱ་མཚོ་ལྟ་བུ་སྟེ། །རང་བྱུང་ཡེ་ཤེས་སེམས་ཉིད་འོད་གསལ་དུ། །དམ་པ་རྣམས་ཀྱིས་ངོ་སྤྲད་ཆོས་ཀྱི་སྐུ། །ལྷན་ཅིག་སྐྱེས་ཏེ་རྟག་ཏུ་བསྒོམ་པར་བྱ། །ཞེས་ཆོས་ཉིད་མངོན་སུམ་གཟིགས་པའི་འཕགས་ཆེན་དམ་པ་རྣམས་དགོངས་པ་གཅིག་དང་དབྱངས་གཅིག་ཏུ་གསུངས་པ་ལྟར་དམིགས་གཏད་མཚན་མའི་སྤྲོས་པ་རྡུལ་ཙམ་གྱིས་མ་གོས་པ་རང་བྱུང་གཤིས་ཀྱི་གནས་ལུགས་བློ་ལས་འདས་པའི་ཟུང་འཇུག་འདུས་མ་བྱས་པ་འོད་གསལ་ཆེན་པོའི་གཤིས་སམ་གཉུག་མའི་རང་བབ་ཁོ་ན་འདིའི་རང་བཞིན་དུ་མདོ་རྒྱུད་ཀྱི་དགོངས་པའི་ངེས་དོན་མཐའ་དག་ཆུ་ཀླུང་རྒྱ་མཚོར་གཞོལ་བ་བཞིན་རོ་གཅིག་ཏུ་འབབ། །རབ་དབྱེ་ནི། གཞི་ལམ་འབྲས་གསུམ་གྱི་ཕྱག་རྒྱ་ཆེན་པོ་གསུམ་སྟེ། དེ་ཡང་སྤྱིར་ཆོས་ཐམས་ཅད་ཀྱི་ཆོས་ཉིད་གདོད་མ་ནས་སྤྲོས་པ་ཐམས་ཅད་དང་བྲལ་་བ། རང་བཞིན་གྱིས་འོད་གསལ་བའི་སྟོང་པ་ཉིད་འཁོར་འདས་ཀུན་གྱི་ཁྱབ་བདག་ཏུ་གྱུར་པ་དང༌། བྱེ་བྲག་གསལ་ཞིང་དྭངས་ལ་ངོས་བཟུང་མེད་པའི་རང་སེམས་ཀྱི་གཤིས་གདོད་མའི་གནས་ལུགས་བསམ་བརྗོད་ཀྱི་ཡུལ་ལས་འདས་པ་ནི་གཞིའི་ཕྱག་ཆེན་དང༌། ཐོས་བསམ་སྒོམ་གསུམ་སོགས་ཀྱི་ལམ་ལ་བརྟེན་ནས་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་གདོད་མ་ནས་སྐྱེ་འགག་གནས་གསུམ་གྱི་རང་བཞིན་མེད་པ་འོད་གསལ་སྟོང་པ་ཉིད་དུ་རྟོགས་ཤིང༌། མྱོང་ཐོག་ཏུ་རང་ངོ་ཤེས་པའི་ལྟ་སྒོམ་ཁྱད་པར་ཅན་ནི་ལམ་གྱི་ཕྱག་ཆེན་དང༌། དེ་ལྟ་བུའི་གཞིའི་ཕྱག་ཆེན་དེ་ཉིད་ལམ་ཕྱག་ཆེན་གྱིས་གོམས་པར་བྱས་པ་ལས་ནམ་མཁའ་གཡའ་དག་པ་ལྟར་གཉིས་སྣང་ཕྲ་ཞིང་ཕྲ་བའང་དག་ནས། སྒྲིབ་བྲལ་དག་པ་གཉིས་ལྡན་གྱི་ཡེ་ཤེས་འབའ་ཞིག་ཏུ་གྱུར་པ་ནི་འབྲས་བུའི་ཕྱག་ཆེན་ཡིན་ནོ། །དེ་དག་ལའང་ནང་ཚན་དུ་ཕྱེ་ན། རྒྱུད་བླ་མ་ལས། མ་དག་མ་དག་དག་པ་དང༌། །ཤིན་ཏུ་རྣམ་དག་གོ་རིམ་བཞིན། །སེམས་ཅན་བྱང་ཆུབ་སེམས་དཔའ་དང༌། །དེ་བཞིན་གཤེགས་རྣམས་རིམ་པ་བཞིན། །ཞེས་དེ་བཞིན་ཉིད་ལ་གསུམ་དུ་ཕྱེ་བ་གཞིའི་ཕྱག་ཆེན་གྱི་དབྱེ་བ་དང༌། བདེ་མཆོག་འབྱུང་བ་ལས། སྟོང་ཉིད་སོ་སོར་རྟོགས་པས་ན། །བསམ་གཏན་ཤེས་རབ་ཏུ་ཡང་འགྱུར། །ཞེས་ཞི་གནས་དང་ལྷག་མཐོང་དུ་ཕྱེ་བ་དང༌། ཡེ་ཤེས་སྙིང་པོའི་རྒྱུད་ལས། ཕྱག་རྒྱ་ཆེན་པོ་ནི་འདིར་བཞིར་དབྱེ་བ་སྟེ། ལས་ཀྱི་ཕྱག་རྒྱ་དང་དམ་ཚིག་གི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱ་དང་ཆོས་ཀྱི་ཕྱག་རྒྱའོ། །ཞེས་ཕྱག་རྒྱ་བཞིར་ཕྱེ་བ་ལ་སོགས་པ་རྣམས་ལམ་ཕྱག་ཆེན་གྱི་དབྱེ་བ་དང༌། ཨིནྡྲ་བོ་དྷིས་ཡེ་ཤེས་གྲུབ་པའི་སྒྲུབ་ཐབས་སུ། ཇི་ལྟར་གཟུགས་བརྙན་མེ་ལོང་ལ། །རང་ཉིད་ངེས་པར་སྣང་བ་བཞིན། །དེ་བཞིན་ཆོས་སྐུར་ཡེ་ཤེས་ནི། །སྣང་བ་མེ་ལོང་ཞེས་བྱའོ། །ཞེས་སོགས་ཡེ་ཤེས་ལྔ་དང་སྐུ་གསུམ་དུ་ཕྱེ་བ་ལ་སོགས་པ་རྣམས་འབྲས་བུའི་ཕྱག་ཆེན་གྱི་དབྱེ་བར་ཤེས་པར་བྱའོ། །གཉིས་པ་དེ་ཉིད་མདོ་རྒྱུད་མཐའ་དག་ནས་བསྟན་ཚུལ་ནི། མདོ་སྡེ་རྣམས་སུ་ཕྱག་རྒྱ་ཆེན་པོའི་དོན་འདི་ཉིད་ལ་ཕྱག་རྒྱའི་མཚན་གཞན་ཅི་རིགས་པར་བཏགས་ནས་གསུངས་ཏེ། བློ་གྲོས་རྒྱ་མཚོས་ཞུས་པའི་མདོ་ལས། བློ་གྲོས་རྒྱ་མཚོ་ཆོས་ཐམས་ཅད་ནི་རྣམ་པར་གྲོལ་བའི་ཕྱག་རྒྱས་བཏབ་པ་སྟེ་གཉིས་སུ་མེད་ཅིང་ཡོངས་སུ་དག་པའོ། །ཞེས་དང༌། ཆོས་ཐམས་ཅད་ནམ་མཁའི་དཀྱིལ་ལྟར་བྱེ་བྲག་མེད་པའི་ཕྱིར་ཆོས་ཐམས་ཅད་མཉམ་པ་ཉིད་ཀྱི་ཕྱག་རྒྱས་བཏབ་པའོ། །ཞེས་དང༌། ངར་འཛིན་པ་ཡོངས་སུ་དག་པས་དྲི་མ་མེད་པའི་ཕྱག་རྒྱ་དང༌། ཞེས་སོགས་ཕྱག་རྒྱ་ཉི་ཤུ་གསུངས་ནས། ཆོས་འདི་དྲི་མེད་དག་དགེ་རང་བཞིན་འོད་གསལ་ཏེ། །ནམ་མཁའ་མཚུངས་ཤིང་མཉམ་ལ་གདོད་ནས་སྐྱེ་བ་མེད། །མ་སྐྱེས་མ་བྱུང་གནས་པ་མེད་ཅིང་འགག་པ་མེད། །འདི་ནི་རྒྱལ་བའི་ཕྱག་རྒྱ་དྲི་མེད་གཡོ་བ་མེད། །ཅེས་དང༌། བྱམས་པ་འཇུག་པའི་མདོར། རིགས་ཀྱི་བུ་ཆོས་ཐམས་ཅད་ནི་སྟོང་པ་ཉིད་ཀྱི་ཕྱག་རྒྱ་དང༌། ཞེས་སོགས་ཀྱི་ཕྱག་རྒྱ་བཅོ་ལྔ་གསུངས། ནམ་མཁའ་མཛོད་ཀྱིས་ཞུས་པར་སྔར་བཤད་པའི་ཕྱག་རྒྱ་བཅུ་གསུངས། བུ་མོ་རིན་ཆེན་གྱིས་ཞུས་པའི་མདོར། ཆོས་རྣམས་ཀུན་གྱི་མཚན་ཉིད་ནི། །ནམ་མཁའ་མཉམ་པའི་མཚན་ཉིད་དོ། །མཚན་ཉིད་ཕྱག་རྒྱ་དེ་འདྲ་བས། །ཕྱག་རྒྱས་གང་བཏབ་ཕྱིར་མི་ལྡོག །ཅེས་སོགས་ཕྱག་རྒྱ་མང་དུ་གསུངས་ཤིང༌། གཞན་ཡང་བསྐལ་བཟང་དུ་ཡེ་ཤེས་ཀྱི་ཕྱག་རྒྱ་དང་ཆོས་ཀྱི་ཕྱག་རྒྱའི་ཐ་སྙད་དང༌། གོ་ཆ་བཀོད་པ་བསྟན་པར་ཆོས་ཀྱི་ཕྱག་རྒྱའི་ཐ་སྙད་གསུངས་པ་སོགས་མང་དུ་ཡོད་དོ། །རྒྱུད་སྡེ་འོག་མར་ནི། འཇམ་དཔལ་རྩ་རྒྱུད་དུ་ལག་པའི་ཕྱག་རྒྱ་འཆིང་ཚུལ་ལ་ཕྱག་ཆེན་དུ་བཏགས་པ་དང༌། རྣམ་སྣང་མངོན་བྱང་དུ་ལྷའི་ཕྱག་མཚན་ལ་ཕྱག་ཆེན་དུ་བཏགས་པ་དང༌། རྣལ་འབྱོར་རྒྱུད་དུ་ལག་པའི་ཕྱག་རྒྱ་འཆིང་ཚུལ་ལ་ཕྱག་རྒྱ་བཞིར་བཏགས་པ་སོགས་མང་པོ་ཞིག་སྣང་ཡང༌། དོན་བསྡུ་ན། མདོ་རྒྱུད་ཐམས་ཅད་དུ་སེམས་ཅན་གྱི་རྒྱུད་ལ་དེ་བཞིན་གཤེགས་པའི་སྙིང་པོ་གདོད་མ་ནས་གནས་པར་སྟོན་པ་དང༌། སེམས་ཀྱི་རང་བཞིན་འོད་གསལ་བར་སྟོན་པ་སོགས་གཞིའི་གནས་ལུགས་གསུངས་པ་ཐམས་ཅད་ཀྱིས་གཞིའི་ཕྱག་རྒྱ་ཆེན་པོ་དང༌། སྙིང་པོའི་ཁམས་རྒྱས་པར་བྱེད་པའི་ཆོས་སྤྲོས་བྲལ་དང་སྟོང་པ་ཉིད་ཀྱི་བྱེ་བྲག་དང༌། ཆོས་ཐམས་ཅད་བདེན་མེད་དང་བདག་མེད་དང་མཉམ་ཉིད་དང་ཟུང་འཇུག་ཏུ་སྟོན་པ་ཐམས་ཅད་ཀྱིས་ལམ་གྱི་ཕྱག་རྒྱ་ཆེན་པོ་དང༌། སྐུ་བཞི་ཡེ་ཤེས་ལྔ་ལ་སོགས་པ་རྣམ་པ་ཐམས་ཅད་མཁྱེན་པའི་ཡེ་ཤེས་སུ་བྱང་ཆུབ་པའི་ཚུལ་གསུངས་པ་ཐམས་ཅད་ཀྱིས་འབྲས་བུའི་ཕྱག་ཆེན་བསྟན་པ་ཡིན་ནོ། །གསུམ་པ་ཁྱད་པར་བླ་མེད་ཀྱི་རྒྱུད་ནས་གསུངས་ཚུལ་ལ། ཕྱག་རྒྱ་གསུམ་དང་བཞིའི་རྣམ་གཞག་གསུངས་ཚུལ། ཐུན་མོང་མིན་པའི་ཕྱག་ཆེན་གསུངས་ཚུལ་ལོ། །དང་པོ་ནི། དུས་འཁོར་རྩ་རྒྱུད་ལས། ལས་ཀྱི་ཕྱག་རྒྱ་བརྟགས་པ་ཡིས། །ཡེ་ཤེས་ཕྱག་རྒྱ་ཡོངས་སྤོངས་ནས། །མཆོག་ཏུ་མི་འགྱུར་སྦྱོར་བ་ཡིས། །ཕྱག་རྒྱ་ཆེན་མོ་རྣམ་པར་སྒོམ། །ཞེས་དང༌། ལས་ཀྱི་ཕྱག་རྒྱའི་རབ་སྦྱོར་དང༌། །ཡེ་ཤེས་ཕྱག་རྒྱའི་རྗེས་ཆགས་དང༌། །ཕྱག་རྒྱ་ཆེན་མོ་གཅིག་སྦྱོར་བ། །མི་འགྱུར་བདེ་བ་འཕེལ་བར་འགྱུར། །ཞེས་དང༌། པདྨ་བཛྲས་གསང་བ་གྲུབ་པར། ལས་ཀྱི་ཕྱག་རྒྱ་ཁྲོ་སྒྱུ་ཅན། །ཡེ་ཤེས་ཕྱག་རྒྱ་ཡང་དེ་བཞིན། །རྣམ་རྟོག་མང་བ་སྤང་བྱས་ལ། །ཕྱག་རྒྱ་ཆེན་པོ་རྣམ་བསྒོམ་བྱ། །ཞེས་དང༌། འཇམ་དཔལ་གྱིས་རང་གི་ལྟ་འདོད་མདོར་བསྟན་ལས། ལས་ཀྱི་ཕྱག་རྒྱ་གཡོན་ཅན་གདུག། ཡེ་ཤེས་ཕྱག་རྒྱ་དེ་བཞིན་དུ། །རྣམ་རྟོག་མང་བ་དོར་བྱས་ནས། །ཕྱག་རྒྱ་ཆེན་པོ་བསྟེན་པར་བྱོས། །ཞེས་ལས་རྒྱ་ཡེ་རྒྱ་ཕྱག་ཆེན་གསུམ་གསུངས་པ་ལྟར་གྲུབ་ཆེན་འགའ་ཞིག་གིས་ཀྱང་བཤད་ལ། སྒྲོན་གསལ་ལེའུ་བཞི་པར། ཕྱག་རྒྱ་ནི་ཆོས་ཀྱི་ཕྱག་རྒྱ་དང་མཚན་མའི་ཕྱག་རྒྱ་དང་ཕྱག་རྒྱ་ཆེན་པོ་དང་གསུམ་སྟེ། ཞེས་པའི་ཕྱག་རྒྱ་གསུམ་ཡང་བཤད་དོ། །བཤད་རྒྱུད་རྡོར་ཕྲེང་དུ། དེ་ནས་བཅོམ་ལྡན་རྡོ་རྗེ་གསུངས། །ཕྱག་རྒྱའི་དབྱེ་བ་བླ་ན་མེད། །ཆོས་དང་ལས་དང་དམ་ཚིག་དང༌། །ཕྱག་རྒྱ་ཆེན་པོ་མ་ནོར་བརྗོད། །ཅེས་པའི་ཕྱག་རྒྱ་བཞི་དང༌། ཟླ་གསང་ཐིག་ལེ་ལས། དང་པོ་ཆོས་ཀྱི་ཕྱག་རྒྱ་སྟེ། །གཉིས་པ་དམ་ཚིག་ཕྱག་རྒྱ་ཡིས། །གསུམ་པ་ཕྱག་རྒྱ་ཆེན་པོ་སྟེ། །བཞི་པ་ལས་ཀྱི་ཕྱག་རྒྱར་བཤད། །ཅེས་དང༌། ཡེ་ཤེས་སྙིང་པོའི་རྒྱུད་དུ་ཕྱག་རྒྱ་ཆེན་པོ་ལ་ལས་ཀྱི་ཕྱག་རྒྱ་དང་དམ་ཚིག་གི་ཕྱག་རྒྱ་དང་ཡེ་ཤེས་ཀྱི་ཕྱག་རྒྱ་དང་ཆོས་ཀྱི་ཕྱག་རྒྱ་བཞིར་ཕྱེ་ནས་བཤད། སངས་རྒྱས་མཉམ་སྦྱོར་གྱི་འགྲེལ་པ་དགའ་རབ་རྡོ་རྗེས་མཛད་པ་ལས། ཕྱག་རྒྱ་ཆེན་པོ་དང་དམ་ཚིག་གི་ཕྱག་རྒྱ་དང་ཆོས་ཀྱི་ཕྱག་རྒྱ་དང་ལས་ཀྱི་ཕྱག་རྒྱ་བཞི་བཤད། སློབ་དཔོན་ཨ་དྷཱུ་ཀ་རས་སངས་རྒྱས་ཐོད་པའི་འགྲེལ་པར། རྫོགས་རིམ་དང་འབྲས་དུས་དང་བསྐྱེད་རིམ་པའི་ཕྱག་རྒྱ་བཞིར་ཕྱེ་ནས། རེ་རེ་ལའང་ལས་ཆོས་དམ་ཚིག་གི་ཕྱག་རྒྱ་བཞི་བཞིར་བཤད་དོ། །ནཱ་རོ་པའི་ཀྱེ་རྡོར་འགྲེལ་པར། ལས་དང་ཡེ་ཤེས་ཕྱག་རྒྱ་ཆེ། །དམ་ཚིག་ཅེས་བྱ་འོད་གསལ་རྣམས། །རྒྱུ་དང་བསྒོམ་བྱ་དེ་བཞིན་དུ། །ཐོབ་བྱ་བཞི་པ་འཇིག་པ་མེད། །ཅེས་ལས་རྒྱ་དང་ཡེ་རྒྱ་དང་ཕྱག་ཆེན་དང་དམ་ཚིག་གི་ཕྱག་རྒྱ་བཞི་བཤད། མཻ་ཏྲི་པའི་ཕྱག་རྒྱ་བཞི་གཏན་ལ་དབབ་པ་ལས། ལས་ཆོས་ཕྱག་ཆེན་དམ་རྒྱ་དང་བཞི་བཤད། དེ་བཞིན་དུ་གྲུབ་ཆེན་གྱི་གཞུང་འགྲེལ་མང་པོར་ཕྱག་རྒྱ་བཞི་གོ་རིམ་མི་འདྲ་བ་དང་ངོས་འཛིན་མི་འདྲ་བ་མང་པོ་ཞིག་བཤད་དོ། །གཉིས་པ་ཐུན་མོང་མིན་པའི་ཕྱག་ཆེན་གསུངས་ཚུལ་ནི། གོང་དུ་ཕྱག་རྒྱ་གསུམ་དང་བཞི་བཤད་པའི་ཕྱག་ཆེན་འགའ་ཞིག་གིས་ཀྱང་ཐུན་མོང་མ་ཡིན་པའི་ཕྱག་རྒྱ་ཆེན་པོ་བསྟན་པ་དུ་མ་སྣང་ལ། དུས་འཁོར་ནས་བཤད་པའི་ཕྱག་རྒྱ་ཆེན་པོ་དེ་ཡང་ཐུན་མོང་མ་ཡིན་པའི་ཕྱག་ཆེན་དུ་འགྱུར་བར་སྣང་སྟེ། དེར་རྣམ་ཀུན་མཆོག་ལྡན་གྱི་སྟོང་པ་དང་མི་འགྱུར་བའི་བདེ་བ་རོ་གཅིག་ཏུ་གྱུར་པ་ཕྱག་རྒྱ་ཆེན་པོར་བཞེད་པ་དང༌། ཕྱག་རྒྱ་ཆེན་པོ་མི་འགྱུར་བདེ། །ཞེས་པའི་མི་འགྱུར་བའི་བདེ་བ་ནི་ལས་རྒྱ་དང་ཡེ་རྒྱ་སོགས་ཀྱི་ཉམས་མྱོང་ལ་བརྟེན་པའི་ཡེ་ཤེས་བཏགས་པ་བར་མི་བཞེད་པར་རང་བཞིན་ལྷན་སྐྱེས་ཀྱི་བདེ་བ་ལ་བཞེད་པས་ཀྱང་ཆེས་གསལ་བ་ཡིན་ནོ། །གཞན་ཡང་རྒྱུད་རྡོར་ཕྲེང་གི་ལེའུ་ཞེ་དྲུག་པར། དེ་ནས་གཞན་ཡང་བཤད་བྱ་བ། །ཕྱག་རྒྱ་ཆེན་པོའི་དོན་མཚན་ཉིད། །རྣལ་འབྱོར་ཆེན་པོའི་འབྲས་བུ་ཞི། །ཡེ་ཤེས་ཆེན་པོའི་དོན་བསྡུས་པ། །བདེ་བ་ཆེན་པོའི་སྐལ་བ་ཆེ། །རོ་མཆོག་ཆེན་པོའི་བདག་ཉིད་ཅན། །སྒྱུ་མ་ཆེན་མོ་མཆོག་ཏུ་ཕྲ། །ཆེན་པོའི་ཆེན་པོ་ནམ་མཁའ་ཆེ། །ཕྱག་རྒྱ་དེ་བཞིན་གཤེགས་ཡེ་ཤེས། །རྣམ་རྟོག་མེད་པའི་གོ་འཕང་བསྟེན། །མི་ཕྱེད་རྡོ་རྗེ་སེམས་དཔའི་གནས། །རྣམ་རྟོག་མེད་པའི་བདེ་བ་ཆེ། །ནམ་མཁའ་བཞིན་དུ་གོས་པ་མེད། །ཅེས་གཞིའི་གནས་ལུགས་ཀྱི་ཕྱག་ཆེན་དང༌། རང་བཞིན་མེད་ཅིང་གཞི་དང་བྲལ། །ཞེས་སོགས་ནས། སྔགས་དང་བཟླས་བརྗོད་བསྙེན་པ་སྤངས། །ཞེས་པའི་བར་གྱིས་ལམ་གྱི་ཕྱག་ཆེན་དང༌། དངོས་པོ་ཀུན་གྱི་གནས་ལས་བརྒལ། །ཡེ་ཤེས་ཆེན་པོ་རབ་སྩོལ་བ། །དངོས་གྲུབ་ཆེན་པོ་འདིར་ཤེས་བྱ། །ཕྱག་རྒྱ་ཆེན་པོ་བླ་ན་མེད། །ཅེས་འབྲས་བུའི་ཕྱག་ཆེན་བསྟན་པར་སྒྲུབ་བརྒྱུད་རིན་པོ་ཆེ་འདི་ཉིད་ཀྱི་གོང་མ་རྣམས་བཞེད་ལ། རྒྱུད་འདིའི་འགྲེལ་པ་པཎྜི་ཏ་ཨ་ལངྐ་ལ་ཤས་མཛད་པ་ལས་གཞུང་ཚིག་དེ་རྣམས་ཀྱི་འགྲེལ་པར་གསལ་བར་བཤད་དོ། །ཕྱག་ཆེན་ཐིག་ལེ་ལས་ཀྱང༌། བཅོམ་ལྡན་ཡེ་ཤེས་མཁའ་འགྲོ་ཉིད། །ཞེས་སོགས་ནས། སྐྱེ་དང་འཇིག་པར་བྱེད་པའོ། །ཞེས་པ་ལ་སོགས་པའི་བར་དུ་བསྟན་པ་རྣམས་ཀྱིས་གཞིའི་གནས་ལུགས་དང༌། དེ་རྟོགས་པར་ཁྱེད་པའི་ཐབས་དང༌། མི་ཤེས་པ་དང༌། ཤེས་པའི་སྐྱོན་ཡོན་དང༌། འབྲས་བུ་དང་མཚན་ཉིད་ངོས་བཟུང་བ་རྣམས་གསུངས་ལ། དེ་དག་གི་དོན་རྣམས་སློབ་དཔོན་ཟབ་པའི་རྡོ་རྗེས་མཛད་པའི་འགྲེལ་པར་ཡང་གསལ་བར་བཤད་དོ། །ཡེ་ཤེས་ཟིག་ལེ་ལས། ཚངས་པའི་ཡུལ་ལས་བྱེ་བ་མཐར། །ལེགས་དགྱེས་ཁྱེད་ཀྱིས་རྒྱ་ཡིས་བཏབ། །གྲངས་མེད་པ་ལ་རྒྱས་བཏབ་སྟེ། །དེ་ཕྱིར་ཕྱག་རྒྱ་ཆེ་ཁྱོད་གྲགས། །ཞེས་དང༌། དེའི་འགྲེལ་པ་གསང་བའི་དེ་ཁོ་ན་ཉིད་ལས། དེ་ཡིས་ནི་སྤྲོས་པ་མེད་པའི་ཕྱག་རྒྱ་ཆེན་པོའི་གཏུམ་མོ་ཡེ་ཤེས་ཀྱི་འོད་ལ་བརྟེན་པ་སྟེ། དགའ་བའི་རིམ་པས་རང་བཞིན་དགའ་བ་དེ་ཉིད་ལས་སྤྲོས་པ་མེད་པའི་རང་བཞིན་དགའ་བ་ཕྱག་རྒྱ་ཆེན་པོའི་རང་བཞིན་རྙེད་པའོ། །ཞེས་དང༌། སེམས་ཅན་ཐམས་ཅད་སངས་རྒྱས་ཀྱི་རང་བཞིན་ཅན་ཡིན་པས་ཕྱག་རྒྱ་ཆེན་པོ་བཅོམ་ལྡན་འདས་མ་ཡུམ་ཆེན་མོ་དང༌། རྒྱུ་དང་འབྲས་བུའི་རང་བཞིན་དུ་གཅིག་པའི་ཕྱིར་དང་རྒྱས་བཏབ་པའི་ངེས་ཚིག་གསུངས་པ་ནི། དེ་ཕྱིར་ཕྱག་རྒྱ་ཆེ་ཁྱོད་གྲགས། །ཞེས་སྤྲོས་མེད་དང༌། རང་བཞིན་གྱི་དགའ་བ་དང་གཞིའི་ཆོས་ཉིད་ལ་ཕྱག་རྒྱ་ཆེན་པོར་བཤད་པ་དང༌། སངས་རྒྱས་ཐོད་པའི་དཀའ་འགྲེལ་ས་ར་ཧས་མཛད་པ་ལས། ཕྱག་རྒྱ་ཆེན་པོའི་བློ་ཅན་མ། །ཞེས་པ་ནི་སྟོང་པ་ཉིད་ཆེན་པོའི་རང་བཞིན་གྱིས་དེ་བཞིན་གཤེགས་པ་རྣམས་རྒྱས་འདེབས་པས་ན་ཕྱག་རྒྱ་ཆེན་པོའོ། །ཞེས་སྟོང་པ་ཆེན་པོ་རྣམ་ཀུན་མཆོག་ལྡན་གྱི་རྒྱ་ལ་ཕྱག་རྒྱ་ཆེན་པོར་བཤད་པ་དང༌། དུས་འཁོར་གྱི་དཀའ་འགྲེལ་པདྨ་ཅན་ལས། ཕྱག་རྒྱ་ཆེ་ཞེས་བྱ་བ་ནི་འདས་པ་དང་མ་བྱོན་པ་དང་ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་སྐྱེད་པར་མཛད་མ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ལ། ཞེས་ཤེར་ཕྱིན་གྱི་ལྟ་བ་ལ་ཕྱག་ཆེན་དུ་བཤད་པ་དང༌། དབང་བསྐུར་ངེས་བསྟན་གྱི་དཀའ་འགྲེལ་ར་མ་པཱ་ལས་མཛད་པ་ལས། ཕྱག་རྒྱ་གསུམ་ལ་རྒྱས་གདབ་པའི་ཕྱིར། འདི་ཆེན་པོ་ཡང་ཡིན་ལ་ཕྱག་རྒྱ་ཡང་ཡིན་ཏེ། དཔྱོད་པས་མ་འོངས་པ་མི་གནས་པའི་ངོ་བོ་ཉིད། ལམ་གྱི་ཡེ་ཤེས་གུས་པ་དང་བཅས་ཤིང་རྒྱུན་མི་ཆད་པར་གོམས་པར་བྱས་པ་མངོན་དུ་བྱས་པ་དངོས་པོ་མེད་པ། ཤེས་བྱ་ལ་སོགས་པའི་སྒྲིབ་པ་སྤངས་པ། ཕུན་སུམ་ཚོགས་པ་མ་ལུས་པའི་གཞིར་གྱུར་པ། སྲིད་པ་དང་མྱ་ངན་ལས་འདས་པ་ངོ་བོ་ཉིད་ཀྱིས་གཅིག་པ། དམིགས་པ་མེད་པའི་སྙིང་རྗེ་ཆེན་པོའི་ལུས་ཅན། བདེ་བ་ཆེན་པོའི་སྐུ་གཅིག་པུ་ནི་ཕྱག་རྒྱ་ཆེན་པོའོ། །ཞེས་ཕྱག་ཆེན་གྱི་ངེས་ཚིག་དང༌། ངོ་བོ་ངོས་འཛིན་དང༌། དེ་རྣམས་ཀྱིས་གཞི་ལམ་འབྲས་བུའི་ཕྱག་རྒྱ་ཆེན་པོ་ངོས་བཟུང་བ་དང༌། དེ་བཞིན་དུ། སངས་རྒྱས་མཉམ་སྦྱོར། སྡོམ་འབྱུང༌། གུར་བརྟག་སཾ་ཊི་སོགས་ཀྱི་རྒྱུད་ལས་གསུངས་ཚུལ་དང༌། གྲུབ་པ་སྡེ་བདུན་ལ་སོགས་པ་གྲུབ་ཆེན་གྱི་གཞུང་ལས་གསུངས་ཚུལ་ཤིན་ཏུ་མང་བ་ཡོད་ཀྱང་འདིར་མང་བར་འགྱུར་བས་མ་སྤྲོས་ལ་དཔྱོད་ལྡན་དག་གིས་སོ་སོའི་རྒྱུད་གཞུང་ལ་རྟོག་ཅིག །མདོར་ན་རྒྱུད་དང་གྲུབ་ཆེན་གྱི་གཞུང་རྣམས་སུ་ཆོས་ཐམས་ཅད་ཀྱི་གཞི་གནས་ལུགས་དང་རང་བཞིན་སྟོང་ཉིད་དང་རང་བཞིན་ལྷན་སྐྱེས་དང་མཉམ་པ་ཉིད་དང་མི་འགྱུར་བའི་བདེ་བ་དང་བདེ་བ་ཆེན་པོ་དང་སྐྱེ་འགག་གནས་བྲལ་དང་ཟབ་ཞི་སྤྲོས་བྲལ་སྟོན་པ་ཐམས་ཅད་ཀྱིས་ཕྱག་རྒྱ་ཆེན་པོ་བསྟན་པ་ཤེས་པར་བྱའོ། །བཞི་པ་མདོ་རྒྱུད་ཐམས་ཅད་ཀྱི་ཟབ་དོན་ཡིན་ཚུལ་ལ། ལམ་འདི་ཉིད་ཀྱི་ངོ་བོ་ཇི་ལྟར་ཡིན་ངོས་བཟུང་བ་དང༌། འདི་ལ་མདོ་རྒྱུད་ཀྱི་ཟབ་དོན་འདུས་ཚུལ་གཉིས་ལས། དང་པོ་ནི། དོ་ཧའི་སྐོར་དང་ཕྱག་ཆེན་བརྡ་བརྒྱུད་ཀྱི་སྐོར་འགའ་ཞིག་ཏུ། ལམ་སྲོལ་འདི་ཉིད་མདོ་སྔགས་གཉིས་ཀྱི་ནང་ནས་གསང་སྔགས་ཀྱི་ཐེག་པ་དང༌། དེ་ལ་བྱིན་རླབས་ཀྱི་ལམ་དང་དབུགས་དབྱུང་གི་ལམ་དང༌། མངོན་སུམ་གྱི་ལམ་གསུམ་དུ་ཕྱེ་བའི་ཕྱི་མ་ཡིན་པར་འཆད་ལ། སྨིན་བྱེད་དུ་དབང་རྒྱས་བསྡུས་གང་ཡང་རུང་བ་ཞིག་དགོས་པར་བཤད་པ་དང༌། ཐེག་པ་སྔ་མ་རྣམས་ལམ་སྟེགས་ལྟ་བུར་བཞེད་པས་ཁྱད་དུ་མི་གསོད་ཅིང་ཅི་རིགས་པར་སྒོམ་པར་བཤད་དོ། །གསང་སྤྱོད་ཀྱི་སྐོར་ནས། གདུལ་བྱ་བློ་དམན་འབྲིང་མཆོག་གསུམ་གྱི་དབང་གིས་མཚན་ཉིད་ཕར་ཕྱིན་ཐེག་པ་དང༌། གསང་སྔགས་རྡོ་རྗེའི་ཐེག་པ་དང༌། བླ་མེད་སྙིང་པོའི་ཐེག་པ་གསུམ་དུ་ཕྱེ་བའི་ཕྱི་མ་ཡིན་པར་བཞེད་ཅིང༌། ཐེག་པ་སྔ་མ་གཉིས་དང་དངོས་སུ་མི་མཐུན་པ་དང༌། མི་འགལ་བ་དང༌། ཆ་མཐུན་པ་དང༌། ཁྱད་པར་དུ་འཕགས་པ་བཞིའི་ཚུལ་རྣམས་བཤད་ལ། འོན་ཀྱང་དབང་དང་བྱིན་རླབས་རྒྱས་བསྡུས་གང་རུང་རེ་དགོས་པ་དང༌། སྐབས་ཅི་རིགས་པར་ལྷ་བསྒོམ་པའི་ཚུལ་ཡང་བཤད་དེ། དེ་ལྟར་ན་གསང་སྔགས་ཀྱི་ཐེག་པའི་དབྱེ་བས་དགོས་སོ། །བྲམ་ཟེ་ཆེན་པོ་ཉིད་ཀྱི་གཞུང་ལ་དཔྱོད་ན་སྙིང་པོའི་ལམ་ཞེས་གང་ལམ་ཞིག་ཏུ་བཞེད་པར་སྣང་སྟེ། དོ་ཧ་ལས། ཐེག་པ་ཆེན་པོ་བླ་མེད་སྙིང་པོའི་ལམ་འདི་ནི། འབྲས་བུ་ལམ་དུ་ཁྱེར་བས་གདོད་ནས་འབྲས་བུར་གནས། །ཞེས་དང༌། དཀྱིལ་འཁོར་བ་དང་སྦྱིན་སྲེག་པས་སྟོང་ཞིང༌། །སྔགས་དང་ཕྱག་རྒྱ་རབ་གནས་ལ་སོགས་རྣམ་བྲལ་བ། །རྒྱུད་དང་བསྟན་བཅོས་ཀུན་གྱིས་བསྒྲུབ་པར་མི་ནུས་པའི། །རྡོ་རྗེ་ཡེ་ཤེས་འདི་ནི་རང་བཞིན་གནས་ན་མཛེས། །ཞེས་དང༌། རྒྱུད་མེད་སྔགས་མེད་བསམ་གཏན་བསམ་བྱ་མེད། །དེ་ཀུན་རང་ཡང་འཁྲུལ་པར་བྱེད་པའི་རྒྱུ། །ཞེས་དང༌། མར་མེ་ཅི་དགོས་ལྷ་བཤོས་དེ་ཅི་དགོས། །དེ་ལ་ཅི་བྱ་གསང་སྔགས་བསྟེན་པས་ཅི། །ཞེས་པ་ལ་སོགས་པ་གསུངས་པས་ལམ་རང་གི་ངོ་བོ་གསང་སྔགས་ལ་མ་ལྟོས་པར་བཤད་ཅིང༌། དེའང་རྐྱེན་གསུམ་དང་བྲལ་བ། དགའ་བ་བཞི་ལས་འདས་པ། འོད་གསལ་ལས་ཁྱད་པར་དུ་གྱུར་པ་ཞིག་བཞེད་ལ། བཙུན་མོ་དོ་ཧར་ལས་ཀྱི་ཕྱག་རྒྱ་བསྟེན་ཚུལ་དང༌། དེ་དབང་གིས་སྨིན་པར་བྱ་ཚུལ་དང༌། བརྟུལ་ཞུགས་ཀྱི་སྤྱད་པ་སྤྱོད་ཚུལ་ཡང་བཤད་པས་གསང་སྔགས་དང་སྦྲེལ་ནས་སྦྲེལ་དུ་རུང་བར་བརྒྱུད་པ་རིན་པོ་ཆེ་འདིས་བཞེད་དོ། །མཉམ་མེད་དྭགས་པོའི་གསུང་ལས། སྤྱིར་ལམ་གསུམ་ལ་རྗེས་དཔག་ལམ་དུ་བྱེད་པ་ནི། ཆོས་ཐམས་ཅད་གཅིག་དང་དུ་བྲལ་གྱིས་གཞིག་ནས་རང་བཞིན་མེད་པར་བྱས་ཤིང་འགྲོས་འདི་ལས་མེད་ཟེར་ནས་དེ་བསྒོམ་པའོ། །བྱིན་རླབས་ལམ་དུ་བྱེད་པ་ནི། ལྷའི་སྐུ་བསྐྱེད་པའི་རིམ་པ་ལ་བརྟེན་ནས་རྩ་རླུང་ལ་སོགས་པ་སྦྱོང་བའོ། །མངོན་སུམ་ལམ་དུ་བྱེད་པ་ནི། གཉུག་མ་ཕྱག་རྒྱ་ཆེན་པོའོ། །ཡང་ལམ་གསུམ་པ། གཞི་སྤོང་བའི་ལམ་ནི་ཕ་རོལ་ཏུ་ཕྱིན་པ་སྟེ། སྤང་བྱ་དང་གཉེན་པོ་ཐ་དད་དུ་བྱས་ནས་སྤང་བ་ཡིན། གཞི་བསྒྱུར་བའི་ལམ་ནི་གསང་སྔགས་པ་སྟེ། རྟེན་བསྒྱུར་བ་ལུས་ལྷར་བསྐྱེད། བརྟེན་པ་བསྒྱུར་བ་དབང་པོ་རྡོ་རྗེ་དང་པདྨར་བྱེད། ཆོས་བསྒྱུར་བ་ཉོན་མོངས་པ་ལམ་དུ་བྱེད། རྟོག་པ་ཡེ་ཤེས་སུ་བྱེད། དྲི་མས་དྲི་མ་འཁྲུད། རྟོག་པས་རྟོག་པ་གཅོད་པའོ། །གཞི་ཤེས་པའི་ལམ་ནི་ཕྱག་རྒྱ་ཆེན་པོ་སྟེ། སྤང་བྱ་མེད་གཉེན་པོ་མེད་བསྒྱུར་དུ་མེད་སྒྱུར་བྱེད་མེད་དེ། ཐམས་ཅད་སེམས་ཀྱི་ཆོ་འཕྲུལ་ཡིན་ལ། སེམས་ཉིད་གདོད་མ་ནས་སྐྱེ་བ་མེད་པའི་དོན་ཆོས་སྐུ་རང་ཆས་སུ་ཡོད་པ་ངོ་ཤེས་ཤིང་མཐོང་བ་གོམས་པར་བྱེད་པས་སངས་རྒྱས་པའོ། །ཡང་ལམ་གསུམ་སྟེ། དབང་པོ་རྟུལ་པོ་ཚོགས་ལམ་དུ་འཇུག་པ་ནི་ཕ་རོལ་ཏུ་ཕྱིན་པའོ། །འབྲིང་རྟོག་པ་དང་ཉོན་མོངས་པ་ཅན་ཐབས་ཀྱི་ལམ་དུ་འཇུག་པ་ནི་གསང་སྔགས་སོ། །དབང་རྣོན་ཤེས་རབ་ཅན་དེ་ཁོ་ན་ཉིད་ལ་འཇུག་པ་ནི་ཕྱག་རྒྱ་ཆེན་པོའོ། །ཞེས་གསུངས་པས་མདོ་སྔགས་གཉིས་ཀ་ལས་ལོགས་སུ་གྱུར་པའི་གསང་ལམ་ཞིག་ཡིན་པར་བཞེད་ཅིང༌། སྐབས་འགའ་ཞིག་ཏུ་བྱིན་རླབས་ཀྱི་ལམ་ཞེས་པའི་ཐ་སྙད་ཀྱང་གསུངས་ཏེ། བླ་མ་རྟོགས་པ་དང་ལྡན་པ་ཅིག་གིས་སློབ་མ་སྐལ་ལྡན་ཚེ་འདིའི་བྱ་བ་བློས་བཏང་བ་ཅིག་འཁྲིད་པ་ལ། མདོ་སྔགས་ཀྱི་གཞུང་ལམ་ལ་མ་ལྟོས་པར་ཕྱག་རྒྱ་ཆེན་པོའི་ལམ་གཅིག་ཆོད་ཀྱིས་གྲོལ་བར་བཞེད་པ་ཡིན་ལ། ཕྱིས་ཀྱི་སྒྲུབ་བརྒྱུད་པ་དག་གིས་མདོ་སྔགས་གཉིས་ཀ་དང་སྒོ་བསྟུན་པའི་དབང་དུ་བྱས་ནས། སྨིན་བྱེད་དུ་དབང་དགོས་པ་དང་སྔོན་འགྲོའི་སྐོར་དང་བོགས་འདོན་གྱི་སྐབས་ཅི་རིགས་སུ་མདོ་སྔགས་ཀྱི་ཉམས་ལེན་མང་པོ་སྦྱར་བར་སྣང་བས། དེ་ལྟར་ན་མདོ་སྔགས་ཐུན་མོང་བའི་ཟབ་ལམ་དུ་བྱས་ཀྱང་བློ་མཆོག་དམན་མང་པོ་ལ་མཁོ་ཞིང་འགལ་བ་མེད་པ་ཡིན་ནོ། །གཉིས་པ་འདི་ལ་མདོ་རྒྱུད་ཀྱི་ཟབ་དོན་འདུས་ཚུལ་ནི། རྒྱལ་བའི་གསུང་རབ་མདོ་རྒྱུད་ཐམས་ཅད་ནི་ཆོས་ཐམས་ཅད་ཀྱི་གནས་ལུགས་དེ་ཁོ་ན་ཉིད་རྟོགས་པའི་ཐབས་སུ་གསུངས་ལ། དེ་དག་གི་དགོངས་དོན་ཐམས་ཅད་དེ་ཁོ་ན་ཉིད་ལ་གཞོལ་བ་དང༌། ཉམས་ལེན་གྱི་མཐར་ཐུག་དེ་ཁོ་ན་ཉིད་ལ་འབབ་པ་དང༌། ཟབ་པ་དང་རྒྱ་ཆེ་བའི་ཚུལ་ཅི་དང་ཅི་གསུང་བའང་དེ་ཁོ་ན་ཉིད་ལ་ཕྱོགས་པར་གསུངས་པ་སྟེ། མདོ་ལས། དེ་བཞིན་གཤེགས་པའི་གསུང་རབ་ཐམས་ཅད་ནི། དེ་ཁོ་ན་ཉིད་ལ་གཞོལ། དེ་ཁོ་ན་ཉིད་ལ་འབབ། དེ་ཁོ་ན་ཉིད་ལ་མངོན་དུ་ཕྱོགས། ཞེས་དང༌། སྒོམ་རིམ་བར་པ་ལས། བཅོམ་ལྡན་འདས་ཀྱི་བཀའ་ཐམས་ཅད་ནི་ལེགས་པར་གསུངས་པ་སྟེ། མངོན་སུམ་དུའམ་བརྒྱུད་པས་དེ་ཁོ་ན་མངོན་དུ་གསལ་བར་བྱེད་པ་དང༌། དེ་ཁོ་ན་ལ་གཞོལ་བ་ཉིད་དོ། །ཞེས་དང༌། ཇོ་བོ་རྗེས། ཆོས་ཀྱི་ཕུང་པོ་བརྒྱད་ཁྲི་དང༌། །བཞི་སྟོང་གསུངས་པ་ཐམས་ཅད་ནི། །ཆོས་ཉིད་འདི་ལ་གཞོལ་ཞིང་འབབ། །ཅེས་སོ། །དེ་ལྟར་ན་གནས་ལུགས་སྟོང་པ་ཉིད་རྟོགས་པའི་ཐབས་ལས་གཞན་པའི་མདོ་དང་རྒྱུད་གང་ཡང་མ་གསུངས་ཏེ། རིམ་ལྔ་ལས། སྣ་ཚོགས་མདོ་དང་རྒྱུད་རྣམས་སུ། །དེ་ཉིད་གང་ཞིག་ཉེར་བསྟན་པ། །ཐམས་ཅད་སྟོང་པ་འདི་ཉིད་ལས། །དེར་ནི་གཞན་དག་མ་གསུངས་སོ། །ཞེས་དང༌། སྒྲིབ་སེལ་གྱིས་སངས་རྒྱས་ལ་བསྟོད་པ་ལས། ཁྱོད་ཀྱིས་ཆོས་རྣམས་བསྟན་པ་ནི། །གདོད་ནས་ཞི་ཞིང་སྐྱེ་བ་མེད། །རང་བཞིན་མྱ་ངན་འདས་པ་ཡི། །ཆོས་ཀྱི་འཁོར་ལོ་རབ་ཏུ་བསྐོར། །ཞེས་པ་ལྟར་རོ། །དེ་ལྟར་སྟོང་ཉིད་རྟོགས་པར་བྱེད་པའི་ཐབས་སུ་མདོ་རྒྱུད་ཀྱི་ལམ་གཉིས་གསུངས་པ་ལས་མདོའི་ལམ་གྱི་མཐིལ་པོ་ནི་སྤྱིར་ཐོས་བསམ་སྒོམ་གསུམ་དང༌། ཁྱད་པར་ཕར་ཕྱིན་དྲུག་གི་ཉམས་ལེན་དག་ཡིན་ལ། དེ་དག་གི་དོན་ནི་གནས་ལུགས་བསྒོམ་པ་ལ་འདུས་པར་བཤད་དེ། རྡོ་རྗེ་ཏིང་ངེ་འཛིན་གྱི་མདོ་ལས། སྟོང་པ་ཉིད་ལས་མ་གཡོས་ན། །ཕ་རོལ་ཕྱིན་པ་དྲུག་འདུས་སོ། །ཞེས་དང༌། ཁྱད་པར་སེམས་ཀྱིས་ཞུས་པའི་མདོ་ལས། མི་སེམས་པ་ནི་སྦྱིན་པའོ། །ཐ་དད་མ་ཡིན་པ་ནི་ཚུལ་ཁྲིམས་སོ། །བྱེ་བྲག་མི་འབྱེད་པ་ནི་བཟོད་པའོ། །བླང་དོར་མེད་པ་ནི་བརྩོན་འགྲུས་སོ། །མ་ཆགས་པ་ནི་བསམ་གཏན་ནོ། །མི་རྟོག་པ་ནི་ཤེས་རབ་བོ། །ཞེས་དང༌། བྲམ་ཟེ་ཆེན་པོས། ཀློག་པ་དེ་ཡིན་འཛིན་དང་སྒོམ་པའང་དེ་ཡིན་ཏེ། །བསྟན་བཅོས་སྙིང་ལ་འཆང་བའང་དེ་ཡིན་ནོ། །ཞེས་དང༌། རབ་ཏུ་མི་གནས་པའི་རྒྱུད་ལས། མ་བཅོས་རྣལ་མའི་ཟས་ཅིག་ཟོས་གྱུར་པ། །གྲུབ་མཐའ་མ་ལུས་ཀུན་ཀྱང་ཚིམ་པར་འགྱུར། །བྱིས་པས་མ་རྟོགས་ཐ་སྙད་ཚིག་ལ་བརྟེན། །ཐམས་ཅད་རང་གི་སེམས་ཀྱི་མཚན་ཉིད་ཡིན། །ཞེས་སོ། །གཞན་ཡང་སྔགས་ལམ་གྱི་མཐིལ་པོ་ལ་ལམ་རིམ་པ་གཉིས་གསུངས་པའི་སྤྲོས་བཅས་རྣམས་སྤྲོས་མེད་ཀྱི་ཡེ་ཤེས་རྟོགས་པ་ལ་སྦྱོར་བའི་ཆེད་དུ་གསུངས་པ་ཡིན་ལ། མཐར་ཐུག་གི་དགོངས་དོན་སྤྲོས་བྲལ་ཉིད་ཡིན་ཏེ་རྡོ་རྗེ་མཁའ་འགྲོ་ལས། རྣལ་མའི་སྦྱོར་བ་རྟོགས་པའི་ཕྱིར། །བཅོས་མ་ཡི་ནི་སྒོམ་པ་དང༌། །བཅོས་མ་ཡི་ནི་བཟླས་པ་བྱ། །བཅོས་མའི་སྦྱོར་བའི་ཕྱི་རོལ་པ། །རྣལ་མའི་སྦྱོར་བ་རྟོགས་གྱུར་པས། །བཅོས་མ་དག་ནི་མི་བྱའོ། །དཔེར་ན་གཟིངས་ལ་འཇུག་ནས་ནི། །ཆུ་ཡི་ཕ་རོལ་འགྲོ་བར་བྱེད། །ཕ་རོལ་ཕྱིན་ནས་འདོར་བ་ལྟར། །བཅོས་མ་དག་ཀྱང་དེ་བཞིན་ནོ། །ཞེས་དང༌། རྡོ་རྗེ་སྙིང་འགྲེལ་དུ། རྣམ་རྟོག་བག་ཆགས་ཀྱིས་བཅིངས་ལ། །ཐོག་མར་རྟོག་པའི་ཆོ་ག་བསྟན། །རྣམ་རྟོག་རང་བཞིན་ཤེས་པ་ན། །མི་རྟོག་པ་ལ་རྣམ་འཇུག་བྱ། །ཞེས་སོ། །དེས་ན་སྤྲོས་མེད་ཀྱི་དེ་ཁོ་ན་ཉིད་ལ་གསང་སྔགས་ཀྱི་རྣལ་འབྱོར་རྣམས་ཀྱི་དོན་ཚང་བར་གསུངས་ཏེ། བརྟག་གཉིས་ལས། སྤྲོས་པ་མེད་པའི་རང་བཞིན་ལས། །སྔགས་དང་ལྷ་ནི་ཡང་དག་གནས། །ཞེས་དང༌། དེ་ནི་སྔགས་བཟླས་དེ་དཀའ་ཐུབ་དང་དེ་སྦྱིན་སྲེག །དེ་ནི་དཀྱིལ་འཁོར་ཅན་དང་དེ་ནི་དཀྱིལ་འཁོར་ཉིད། །མདོར་བསྡུས་ན་ནི་སེམས་ནི་འདུས་པའི་གཟུགས་ཅན་ནོ། །ཞེས་དང༌། གསང་བ་བདུད་རྩི་རྒྱལ་པོའི་རྒྱུད་ལས། མཆོད་དང་གཏོར་མ་ལ་སོགས་པའི། །ལས་དང་བྱ་བ་སྣ་ཚོགས་ཀུན། །སེམས་ཀྱི་དེ་ཉིད་རྙེད་གྱུར་པས། །ཐམས་ཅད་འདི་ཡིས་བསྡུད་པར་ངེས། །ཞེས་སོ། །ཡང་དག་པའི་ཡེ་ཤེས་རྟོགས་པར་བྱེད་པ་ལའང་ཕྱག་རྒྱ་ཆེན་པོའི་གདམས་པ་འདི་ཉིད་མེད་ན་མདོ་སྔགས་ཀྱི་གཞུང་ལམ་ཁོ་ནས་ནི་དོན་དམ་པའི་གནས་ལུགས་འོད་གསལ་ཕྱག་རྒྱ་ཆེན་པོ་རྟོགས་དཀའ་བར་བཤད་དེ། བྲམ་ཟེ་ཆེན་པོས། དགེ་སློང་དགེ་ཚུལ་གནས་བརྟན་ཞེས་བྱ་བའི། །བན་དེ་རྣམས་ནི་དེ་ལྟར་རབ་བྱུང་སྟེ། །ཁ་ཅིག་མདོ་སྡེ་འཆད་པར་བྱེད་ཅིང་འདུག །ལ་ལ་རོ་གཅིག་སེམས་ཀྱི་ཚུལ་འཛིན་མཐོང༌། །གཞན་དག་ཐེག་ཆེན་དེ་ལ་རྒྱུ་བྱེད་དེ། །དེ་ནི་གཞུང་ལུགས་མཚན་མའི་བསྟན་བཅོས་ཏེ། །གཞན་དག་དཀྱིལ་འཁོར་འཁོར་ལོ་མ་ལུས་བསྒོམ། །ཁ་ཅིག་བཞི་པའི་དོན་འཆད་པ་ལ་ཞུགས། །ལ་ལ་ནམ་མཁའི་ཁམས་ལ་རྟོག་པར་བྱེད། །གཞན་དག་སྟོང་ཉིད་ལྟ་བར་བྱེད་པ་སྟེ། །ཕལ་ཆེར་མི་མཐུན་ཕྱོགས་ལ་ཞུགས་པ་སྟེ། །ལྷན་ཅིག་སྐྱེས་བྲལ་གཞན་གང་གིས། །མྱ་ངན་འདས་གང་སྒོམ་བྱེད་པ། །དེ་དག་འགས་ཀྱང་དོན་དམ་ནི། །ཅིག་ཤོས་འགྲུབ་པར་མི་འགྱུར་རོ། །ཞེས་དང༌། ཏཻ་ལོ་པས། སྔགས་སུ་སྨྲ་དང་ཕ་རོལ་ཕྱིན་པ་དང༌། །འདུལ་བ་མདོ་སྡེ་སྡེ་སྣོད་སྣ་ཚོགས་ཀྱི། །རང་རང་གཞུང་དང་གྲུབ་པའི་མཐའ་ཡིས་ནི། །འོད་གསལ་ཕྱག་རྒྱ་ཆེན་པོ་མཐོང་མི་འགྱུར། །ཞེས་སོ། །འོད་གསལ་ཕྱག་རྒྱ་ཆེན་པོའི་གདམས་པ་འདི་ཉིད་ལ་བརྟེན་ནི་དོན་དམ་པའི་གནས་ལུགས་རྟོགས་སླ་བར་བཤད་དེ། ཨ་བྷི་དྷ་ནའི་རྒྱུད་ལས། ཕྱག་རྒྱ་ཆེ་ལ་ངེས་པར་རོལ། །སྒོམ་པ་མངོན་དུ་གྱུར་པ་ཡིན། །རྣམ་གྲོལ་སངས་རྒྱས་ཐམས་ཅད་ཀྱང༌། །སྐྱེ་བ་འདི་ལ་མངོན་དུ་འགྱུར། །ཞེས་དང༌། ཉི་ཟླ་གྲུབ་པ་ལས། རྣལ་འབྱོར་དབང་རབ་རྣམས་ཀྱིས་ནི། །དོན་དམ་ཕྱག་རྒྱ་ཆེ་བསྟེན་ནས། །མི་གཡོ་བསམ་གཏན་སྦྱོར་བ་ཡིས། །རྒྱུ་མཐུན་བདེ་སྟོང་ཏིང་འཛིན་བསྒོམ། །ལོ་གསུམ་ཟླ་ཕྱེད་གསུམ་གྱིས་ནི། །མཆོག་གི་དངོས་གྲུབ་ཐོབ་པར་གསུངས། །ཞེས་པ་ལྟར་རོ། །གཉིས་པ་ཆེ་བ་དེ་ལྟ་བུ་དང་ལྡན་པའི་ཕྱག་རྒྱ་ཆེན་པོ་རྒྱུད་ལྡན་གྱི་གང་ཟག་བརྒྱུད་པ་ལ། རྒྱ་གར་དུ་དོན་བརྒྱུད་འདི་ཉིད་ཆེ་ཚུལ་དང༌། བོད་གངས་ཅན་དུ་སྒྲུབ་བརྒྱུད་འདི་ཉིད་ཆེ་ཚུལ་གཉིས་ཀྱི། དང་པོ་ནི། སྟོན་པ་རྡོ་རྗེ་འཆང་གིས་བླ་ན་མེད་པའི་རྒྱུད་སྡེ་མཐའ་ཡས་པ་གསུངས་ཤིང༌། ཁྱད་པར་སྙིང་པོ་དོན་གྱི་རྒྱུད་ཕྱག་རྒྱ་ཆེན་པོ་ཐིག་ལེ་དང༌། དཔལ་རྙོག་པ་མེད་པ་དང༌། རབ་ཏུ་མི་གནས་པའི་རྒྱུད་ལ་སོགས་པ་གསུངས་ནས་གསང་བའི་བདག་པོ་ལ་གཏད། དེས་ཨོ་རྒྱན་གྱི་ཡུལ་དུ་ཡེ་ཤེས་ཀྱི་མཁའ་འགྲོ་མ་རྣམས་ལ་གདམས་པ་ལས། སྤྲུལ་པའི་རྒྱལ་པོ་པི་སུ་ཀལྤ་ཞེས་བྱ་བས་ཨོ་རྒྱན་དུ་བྱོན། ཡེ་ཤེས་ཀྱི་མཁའ་འགྲོ་མ་རྣམས་ལས་གདམས་པ་དང་རྗེས་སུ་བསྟན་པ་ཐམས་ཅད་མནོས་ཤིང་གསང་སྔགས་མང་པོ་སྤྱན་དྲངས་ཏེ། དེས་སྣོད་བརྟགས་པས་དབང་པོ་ཡང་རབ་ཅིག་ཆར་བའི་ལས་ཅན་གང་ཟག་མཆོག་ཏུ་གྱུར་པ་བྲམ་ཟེ་ཆེན་པོ་ས་ར་ཧ་གཟིགས་ནས་དེ་ལ་གདམས་པ་བསྟན་པས་གྲོལ་ནས། དེ་ཉིད་ཀྱིས་དོན་གྱི་གདམས་པ་མཐའ་དག་གླུར་བླངས་ཤིང་སྐལ་ལྡན་མང་པོ་གྲོལ་བར་མཛད་པ་ལས་དོན་གྱི་བརྒྱུད་པ་འདི་བྱུང་བར་ཡོངས་སུ་གྲགས་ལ། དོ་ཧ་དང་བརྡ་རྩ་དང་རྒྱ་གར་གསང་སྤྱོད་སོགས་ཀྱི་ལོ་རྒྱུས་ལྟར་ན། ཡང་དག་པར་རྫོགས་པའི་སངས་རྒྱས་ཀྱིས་གདུལ་བྱ་རིགས་ཅན་གསུམ་ལ་ཆོས་འཁོར་རིམ་པ་གསུམ་དུ་བསྐོར་ནས། དགོངས་པ་མྱ་ངན་ལས་འདས་པའི་ཚུལ་སྟོན་ཁར། ཆོས་ཐམས་ཅད་ཀྱི་སྙིང་པོའི་དོན་རྨད་དུ་བྱུང་བ་སྟོན་པའི་དུས་ལ་བབས་པར་གཟིགས་ནས་ལྷོ་ཕྱོགས་ཀྱི་རྒྱུད་དུ་གཤེགས་ཏེ། བེ་ཏའི་གྲོང་ཁྱེར་དུ་བྱང་ཆུབ་སེམས་དཔའ་དཔག་ཏུ་མེད་པ་འདུས་པ་ལ། འཇམ་དཔལ་དང་སྤྱན་རས་གཟགས་ཀྱིས་ཞུས་ནས་སྙིང་པོ་དོན་གྱི་ཆོས་འདི་བཀའ་སྩལ་ཏེ། ཕྱིས་སྙིང་པོའི་དོན་སྟོན་པའི་བྱང་ཆུབ་སེམས་དཔའ་གཉིས་དང༌། བྲམ་ཟེ་ས་ར་ཧ་དང་ཀླུ་སྒྲུབ་དང་ཤ་ཝ་རི་སོགས་འབྱུང་བར་ལུང་བསྟན། ཕྱིས་འཇམ་དཔལ་གྱིས་ལྷ་སྲས་བློ་གྲོས་རིན་ཆེན་དང༌། སྤྱན་རས་གཟིགས་ཀྱིས་ལྷ་སྲས་བདེ་བའི་མགོན་པོར་སྤྲུལ་པའི་སྒྱུ་མ་བཟུང་སྟེ། དེ་གཉིས་ཀྱིས་བྲམ་ཟེ་ཆེན་པོ་ལ་གསུངས་པས་ཅིག་ཅར་དུ་གྲོལ་བར་གྲགས་སོ། །ཡང་ལོ་རྒྱུས་འགའ་ཞིག་ཏུ་གཞན་ཕལ་ཆེར་དེ་དང་ཕྱོགས་འདྲ་བ་ལས། བློ་གྲོས་རིན་ཆེན་སངས་རྒྱས་ཉིད་ཀྱི་སྤྲུལ་པར་བཤད་པ་དང༌། བདེ་བའི་མགོན་པོ་གསང་བདག་གི་སྤྲུལ་པར་བཤད་པ་སོགས་སྣ་ཚོགས་པ་ཡོད་ཀྱང་ཐམས་ཅད་འགལ་བ་མེད་དེ། དོན་དམ་པར་ཕུན་སུམ་ཚོགས་པ་ལྔ་ལ་སོགས་པ་ཐམས་ཅད་སྟོན་པའི་རྣམ་རོལ་ཏུ་བཤད་པའི་ཕྱིར་རོ། །དེ་ལྟར་ན་སྟོན་པ་རྡོ་རྗེ་འཆང་གིས་སྤྲུལ་པའི་བྱང་སེམས་རྣམ་པ་གཉིས་ལ་གསུངས། དེ་གཉིས་ཀྱིས་འཕགས་ཡུལ་བའི་གྲུབ་ཆེན་ཐམས་ཅད་ཀྱི་སྤྱི་མེས་ལྟ་བུར་གྱུར་པ་བྲམ་ཟེ་ས་ར་ཧ་ལ་གསུངས་ནས་གྲོལ་བར་མཛད། དེས་རྒྱལ་བ་གཉིས་པ་ལྟར་གྲགས་པ་དཔལ་མགོན་འཕགས་པ་ཀླུ་སྒྲུབ་ལ་གསུངས། འདི་གཉིས་ནི་འཕགས་ཡུལ་གྱི་གྲུབ་ཆེན་སྔ་རབས་པ་ཕལ་ཆེ་བའི་བླ་མར་གྱུར་ཅིང༌། ཁྱད་པར་ཀླུ་སྒྲུབ་ཀྱིས་ཅིག་ཅར་བའི་ལས་ཅན་མཆོག་ཏུ་གྱུར་ཅིང་གར་མཁན་གྱི་རིགས་ལས་བྱུང་བ་དཔལ་ཤ་ཝ་རི་དབང་ཕྱུག་གྲོལ་བར་མཛད་པ་དང༌། ཕྱིས་ཤ་ཝ་རིས་ཀྱང་བྱང་སེམས་རྣམ་པ་གཉིས་དང་ས་ར་ཧ་ཉིད་ལའང་སྙིང་པོ་དོན་གྱི་གདམས་པ་དངོས་སུ་མནོས་པའི་ལོ་རྒྱུས་སྣང་ངོ། །དེ་དག་ནི་སྒྱུ་མའི་སྐུའམ་ནམ་མཁའི་སྐུ་བརྙེས་ནས་ལྷོ་དཔལ་གྱི་རི་ལ་སྐལ་བ་དང་ལྡན་པས་ཕྱིས་ཀྱང་མཇལ་དུ་ཡོད་ཅེས་གྲགས་སོ། །དེ་དག་ནས་རིམ་པར་བརྒྱུད་དེ་ཕྱག་རྒྱ་ཆེན་པོ་གྲུབ་པ་སྡེ་བདུན་སྙིང་པོ་སྐོར་དྲུག །ཨ་མ་ན་སིའི་ཆོས་སྐོར་ཉེར་བཞི། གཞན་ཡང་དོ་ཧའི་གཞུང་ཆེ་ཆུང་ལ་སོགས་པ་སྙིང་པོའི་གདམས་པ་མང་པོ་འཕགས་ཡུལ་དུ་དར་བར་གྱུར། དེ་ལ་བརྟེན་ནས་ཕྱིས་ཀྱི་པཎ་གྲུབ་དཔྱོད་ལྡན་ཕལ་མོ་ཆེ་ཡང་སྙིང་པོ་དོན་གྱི་གདམས་པ་འདི་ཉིད་ལ་མཆོག་ཏུ་ངོ་མཚར་སྐྱེས་ནས། བརྒྱུད་པ་འདིའི་བླ་མ་དང་གདམས་པ་འཆོལ་བ་ལ་ཕྱོགས་པར་གྱུར་ཏོ། །དེ་བཞིན་དུ་མཁས་གྲུབ་མཻ་ཏྲི་པས་ཀྱང་སྙིང་པོ་དོན་གྱི་ཆོས་དང་བརྒྱུད་པའི་ཆེ་བ་གསན་ཏེ་དཀའ་བ་དཔག་ཏུ་མེད་པས་ལྷོ་ཕྱོགས་དཔལ་གྱི་རི་ལ་བགྲོད་ནས་ཤ་ཝ་རི་དབང་ཕྱུག་བཙལ་བས་ཐོག་མར་མ་རྙེད་པར་ལྕེབས་པ་ལ་ཐུག་པའི་དུས་མཇལ་ནས་རིམ་པས་སྙིང་པོའི་གདམས་པ་མནོས་ཏེ་ཡུལ་དབུས་སུ་བྱོན། ཕྱིས་དེ་ལ་བརྟེན་ནས་རྡོ་རྗེ་གདན་ཉིད་དུའང་མངའ་བདག་མཻ་ཏྲི་པ་ཆེན་པོ་ཞེས་གཞན་ལས་ཕུལ་དུ་བྱུང་ཞིང༌། སྙིང་པོ་དོན་གྱི་མན་ངག་གི་གཞུང་འགྲེལ་མང་པོ་སྤེལ། ཁྱད་པར་རྒྱ་གར་ཕྱག་ན་ལས་བརྒྱུད་དེ་དོ་ཧ་དང་བརྡ་རྩ་དང་གསང་སྤྱོད་ལ་སོགས་པ་སྙིང་པོའི་དོན་གྱི་གདམས་པ་མང་དུ་འཕེལ་ལོ། །ཡང་སྒྲུབ་བརྒྱུད་རིན་པོ་ཆེ་འདི་ཉིད་ལ་ཡོངས་སུ་གྲགས་པ་ལྟར་ན། མི་ལས་འདས་པའི་གྲུབ་ཆེན་ཏེ་ལོ་པར་གྲགས་པ་དེ་ཉིད། འགའ་ཞིག་ཏུ་བཅོམ་ལྡན་འདས་བདེ་མཆོག་གི་སྤྲུལ་པར་བཤད་ལ། ལ་ལར་བྱང་ཆུབ་སེམས་དཔའ་ཐུགས་ཀྱི་རྡོ་རྗེའི་སྤྲུལ་པར་ཡང་གྲགས་ཏེ། དེས་སྒྱུ་མའི་སྐུ་དེ་ཉིད་ཀྱིས་འོག་མིན་དུ་བྱོན་ནས་རྡོ་རྗེ་འཆང་ཉིད་ལས་ཟབ་པ་དང་རྒྱ་ཆེ་བའི་ཆོས་ཐམས་ཅད་གསན་ཏེ། གསང་སྔགས་ལ་དབང་བསྒྱུར་བ་ཕྱག་ན་རྡོ་རྗེ་ལྟར་གྱུར་ནས། སྔགས་ཀྱི་བསྐྱེད་རིམ་ཐམས་ཅད་ཡན་ལག་དྲུག་དང་བཞི། ཕ་རྒྱུད་ཀྱི་རྫོགས་རིམ་ཐམས་ཅད་རིམ་པ་ལྔ། མ་རྒྱུད་ཀྱི་རྫོགས་རིམ་ཐམས་ཅད་ཕྱག་རྒྱ་བཞི་དང་ཡན་ལག་དྲུག་ཏུ་བསྡུས་ཤིང༌། ཏཻ་ལོ་ང་ལ་མི་ཡི་བླ་མ་མེད། །ཅེས་གསུངས་པས་གཞན་དག་ཐེ་ཚོམ་གྱི་གནས་སུ་གྱུར་པ་ན། གཞན་གྱིས་འཕྱ་བ་སེལ་བའི་ཕྱིར་སྤྱིའི་སྣང་ཚུལ་དུ་སླར་མིའི་བླ་མ་བསྟེན་པའི་ཚུལ་ལ། སློབ་དཔོན་ཀླུ་སྒྲུབ། ནག་པོ་སྤྱོད་པ། གྲུབ་ཆེན་ལྭ་བ་པ། མཁའ་འགྲོ་མ་སྐལ་བ་བཟང་མོ་སྟེ་བཀའ་བབས་བཞིའི་བླ་མ་དང༌། གཞན་ཡང་ལོ་ཧི་པའི་སློབ་མ་ཌེཾ་གི་པ་དང་དཱ་རི་ཀ་པ་མཆེད། ཨིནྡྲ་བོ་དྷི་དང་རྡོ་རྗེ་དྲིལ་བུ་པ་ལ་སོགས་པའི་གྲུབ་ཆེན་མང་པོ་དང༌། རྣལ་འབྱོར་མ་དུ་མ་ཞིག་ཀྱང་བླ་མར་བསྟེན་ནས་གྲོལ་བའི་ཚུལ་བསྟན་ཏོ། །དེ་ནས་ཤར་ཕྱོགས་ཟ་ཧོར་གྱི་རྒྱལ་ཁམས་ཆེན་པོར་བྱོན་ཏེ། གྲོང་ཁྱེར་གྱི་དབུས་སུ་ཆོས་གསུངས་པས་མི་འབུམ་ཕྲག་མང་པོ་མཁའ་སྤྱོད་དུ་སོང་ནས་གྲོང་ཁྱེར་སྟོངས་པར་གྱུར་ཅེས་གྲགས་ཤིང༌། རྫུ་འཕྲུལ་གྱིས་བཏུལ་བའི་གྲུབ་ཐོབ་བརྒྱད་དུ་གྲགས་པས་ཀྱང་འགྲོ་བ་གྲངས་ལས་འདས་པ་གྲོལ་བར་མཛད་པའི་ལོ་རྒྱུས་དང༌། ཏཻ་ལོ་པ་ཉིད་ཇི་སྲིད་སངས་རྒྱས་ཀྱི་བསྟན་པ་གནས་ཀྱི་བར་སྒྱུ་མའི་སྐུས་རྣལ་འབྱོར་གྱི་སྤྱོད་པ་སྐྱོང་ཞིང་བཞུགས་པར་གྲགས་སོ། །དེའི་ཚེ་མདོ་སྔགས་རིག་གནས་དང་བཅས་པ་ལ་འགྲན་ཟླ་མེད་པའི་མཁས་པ་ཆེན་པོ་སྔགས་ཀྱི་དངོས་གྲུབ་བརྙེས་པའི་སློབ་དཔོན་ཆེན་པོ་ནཱ་རོ་པ་དེས། བཅོམ་ལྡན་འདས་འཁོར་ལོ་བདེ་མཆོག་དང་མཁའ་འགྲོ་མའི་ལུང་བསྟན་ལ་བརྟེན་ནས། ཤར་ཟ་ཧོར་གྱི་ཡུལ་ཕྱོགས་སུ་རྣལ་འབྱོར་གྱི་དབང་ཕྱུག་ཆེན་པོ་དེ་ཉིད་འཚོལ་བའི་ཕྱིར་གཤེགས་པ་ལས་རྙེད་ནས། བྱ་དཀའ་བ་བཅུ་གཉིས་ལ་སོགས་པའི་རིམ་གྲོས་མཉེས་པར་མཛད་ནས། གདམས་ངག་མ་ལུས་པ་བུམ་པ་གང་བྱོའི་ཚུལ་དུ་གནང་ཞིང་སླར་ཡང་དབུས་སུ་བྱོན་ནས་མཻ་ཏྲི་པ་ལ་སོགས་པ་རང་དང་འདྲ་བ་བདུན། པེན་ཏ་པ་སོགས་གྲུབ་ཐོབ་བརྒྱ་རྩ་བརྒྱད། བརྟུལ་ཞུགས་གྲུབ་པའི་རྣལ་འབྱོར་པ་ལྔ་བཅུ་རྩ་བཞི། མཚན་ལྡན་གྱི་རྣལ་འབྱོར་མ་སྟོང་ཆིག་བརྒྱ། བལ་པོ་ཕམ་མཐིང་པ་དང་བོད་ཀྱི་མར་པ་ལོ་ཙཱ་སོགས་སློབ་མ་བསམ་གྱིས་མི་ཁྱབ་པའི་དོན་མཛད་ཅིང་འཆི་མེད་འཇའ་ཚོན་ལྟ་བུའི་སྐུ་བརྙེས་པར་གྲགས་སོ། །
	གཉིས་པ་ནི། དེ་ནས་མངའ་བདག་མར་པ་ལོ་ཙཱ་དེ་ཉིད་རྒྱ་གར་དུ་ལན་གསུམ་བྱོན། རྗེ་ནཱ་རོ་པ་དང་མཻ་ཏྲི་པ་ལ་སོགས་གྲུབ་ཐོབ་ཀྱི་བླ་མ་མཐའ་དག་ཡུན་རིང་དུ་བསྟེན། གདམས་ངག་ཟབ་རྒུ་ཐམས་ཅད་ཐུགས་ཉམས་སུ་བཞེས་ནས་སྒྲོ་འདོགས་བཅད་པས་རྒྱ་གར་དུ་ལོ་ཙཱ་བ་བྱོན་ནོ་ཅོག་ལས་མངའ་བདག་མར་པ་འདི་ཉིད་གདམས་པ་ཟབ་པ་དང་རྒྱ་ཆེ་བར་ཡོངས་སུ་གྲགས་ནས་སྐད་གཉིས་སྨྲ་བ་ཐམས་ཅད་ཀྱི་དབང་པོར་གྱུར་ཅིང་གྲུབ་པ་ཐོབ་པའི་སྙན་པས་ཁྱབ་སྟེ། མེས་རྔོག་རམ་གསུམ་དང་མཚུར་སྟོན་མགོ་ལེགས་ལ་སོགས་པའི་གྲུབ་ཐོབ་ཀྱི་སློབ་མ་མང་དུ་བྱོན་པ་ལས། ཁྱད་པར་དུ་གུང་ཐང་གི་མི་ལ་བཞད་པའི་རྡོ་རྗེ་དེས་མངའ་བདག་ཆེན་པོ་དེ་ཉིད་ལུས་ཐོག་ནས་བྱ་དཀའ་བ་དང་དུ་བླངས་པའི་ཚུལ་བསམ་གྱིས་མི་ཁྱབ་པས་མཉེས་པར་མཛད་པ་ལས། གདམས་པ་སྤྱི་དང་ཁྱད་པར་སྙིང་པོ་དོན་གྱི་མན་ངག་ཕྱག་རྒྱ་ཆེན་པོ་དང་ཟབ་མོ་སྙན་བརྒྱུད་ཀྱི་གདམས་པ་ཁྱད་པར་ཅན་གནང་སྟེ། ངོ་མཚར་རྨད་དུ་བྱུང་ཞིང་ཐོས་ཀྱང་ཡིད་རྣངས་པར་འགྱུར་བའི་དཀའ་བ་མང་པོ་སྤྱད་ནས་སྒྲུབ་པའི་རྒྱལ་མཚན་ཆེན་པོ་བཙུགས་ཏེ་སྐུ་ཚེ་དེ་ཉིད་ལ་ཟུང་འཇུག་རྡོ་རྗེ་འཆང་གི་གོ་འཕང་མངོན་དུ་མཛད་པས་གངས་ཅན་པའི་རྣ་བའི་རྒྱན་གཅིག་ཏུ་གྱུར་པའི་རྣལ་འབྱོར་གྱི་དབང་ཕྱུག་ཆེན་པོར་ཡོངས་སུ་གྲགས་ཏེ། རས་པ་ཆེ་བཞི་ཆུང་བརྒྱད་དང་སྟོན་པ་དྲུག་གིས་ཐོག་དྲངས་པའི་གྲུབ་ཐོབ་ཀྱི་སློབ་མ་ཕོ་མོ་གནམ་གྱི་སྐར་མ་ཙམ་བྱོན་ནོ། །འོན་ཀྱང་རྗེ་བཙུན་ཆེན་པོ་ཡན་གྱི་སྒྲུབ་བརྒྱུད་ལ་གསང་སྔགས་ཀྱི་མན་ངག་རྣམས་གཙོ་བོར་བསྒོམ་ཞིང༌། གཏུམ་མོ་དང་འོད་གསལ་ལ་སོགས་པའི་སྐབས་ཅི་རིགས་སུ་ཕྱག་རྒྱ་ཆེན་པོའི་གདམས་པ་སྟོན་པར་མཛད་པ་ལས། རྗེ་སྒམ་པོ་པ་ཆེན་པོ་དེས་ཚད་མེད་པའི་ཐུགས་རྗེས་ཀུན་ནས་བསླང་སྟེ་གདུལ་བྱ་མཆོག་དམན་ཐམས་ཅད་ཀྱིས་རྟོགས་སླ་བའི་ཆེད་དུ། སྙིང་པོ་དོན་གྱི་གདམས་པ་ཕྱག་རྒྱ་ཆེན་པོ་འདི་ཉིད་རྩལ་དུ་ཕྱུང་སྟེ་དབང་པོ་དང་འཚམས་པའི་ཁྲིད་ཚུལ་ཡིད་ལ་མི་བྱེད་པའི་ཆོས་ཚུལ་ཐམས་ཅད་ཀྱི་རྩེ་མོ་ལྟ་བུ་ལྷན་ཅིག་སྐྱེས་སྦྱོར་གྱི་བཀའ་སྲོལ་ཕྱེས་ཏེ་བསྟན་པས་ཤིན་ཏུ་འཕེལ་ཞིང་རྒྱས་པ་དང༌། སྐལ་བ་ཅན་ཐམས་ཅད་ཀྱི་བགྲོད་པ་གཅིག་པའི་ལམ་དུ་གྱུར་པ་ཡིན་ནོ། །འདི་ལ་སྔོན་གྱི་རྟེན་འབྲེལ་དང་རྒྱུ་མཚན་ཆེས་ཁྱད་པར་དུ་གྱུར་པའང་སྣང་སྟེ། དེ་ཡང་རྗེ་སྒམ་པོ་པ་དེ་ཉིད་སྔོན་བཅོམ་ལྡན་འདས་ཐུབ་པའི་དབང་པོའི་འཁོར་དུ་བྱང་ཆུབ་སེམས་དཔའ་ཟླ་འོད་གཞོན་ནུར་གྱུར་པ་ཞེས་བྱ་བར་གྱུར་པ་ན། སྟོན་པས་མདོ་སྡེ་ཏིང་ངེ་འཛིན་གྱི་རྒྱལ་པོ་གསུངས་པའི་དུས་ཤིག་གི་ཆེ། བྱང་ཆུབ་སེམས་དཔའ་འཁོར་ཚོགས་མང་པོ་ལ་མི་བཟད་པའི་ཕྱི་དུས་དམ་པའི་ཆོས་འཇིག་པའི་ཚེ། མདོ་སྡེ་འདིའི་དོན་བཤད་པ་དང་རྒྱས་པར་བྱེད་པ་སུ་དག་ཡོད་ཅེས་བཀའ་སྩལ་པ་ལ། ཟླ་འོད་གཞོན་ནུར་གྱུར་པས་ལངས་ཏེ་ཁས་བླངས་ཤིང་དམ་བཅས་པ་ན་སྟོན་པས་དེའི་སྤྱི་བོར་ཕྱག་བཞག་ཅིང་མ་ཕམ་པ་ལ་སོགས་པ་བྱང་སེམས་ཀྱི་འཁོར་རྣམས་དང༌། ལྷ་དང་བཅས་པའི་འཇིག་རྟེན་དག་ཀྱང་དབང་དུ་བཀོད་དེ་མ་འོངས་པའི་ཕྱི་དུས་འཇིག་པ་ཆེན་པོ་ལ་ཟླ་འོད་གཞོན་ནུར་གྱུར་པས་རྟག་ཏུ་ཚངས་སྤྱོད་ལ་གནས་པ་དང༌། ཏིང་ངེ་འཛིན་དམ་པ་རྒྱས་པར་ཁྱེད་པ་དང༌། བདེ་བར་གཤེགས་པའི་ཆོས་ཀྱི་གཏེར་འབྱེད་པ་དང༌། འཁོར་ལྔ་བརྒྱ་ལས་མི་ཉུང་བ་འབྱུང་བ་དང༌། དེ་ནས་རྒྱལ་བ་དྲི་མེད་འོད་དུ་འཚང་རྒྱ་བ་ལ་སོགས་པ་ལུང་བསྟན་ཞིང་དེ་དག་ལ་བར་ཆད་མི་འབྱུང་བར་བྱིན་གྱིས་བརླབས་པ་དང༌། དེ་བཞིན་དུ་ཆོས་སྨྲ་བ་བརྒྱད་བརྒྱ་ཡང་ལངས་ཏེ་སྔར་བཞིན་དུ་ཏིང་ངེ་འཛིན་གྱི་རྒྱལ་པོའི་དོན་འཛིན་པར་དམ་བཅས་པ་དང༌། ལྷ་ཀླུ་གནོད་སྤྱིན་སོགས་བྱེ་བ་བརྒྱད་ཅུ་ལ་སོགས་པས་ཀྱང་སྐྱེས་བུ་དམ་པ་དེ་རྣམས་བསྲུང་བར་དམ་བཅས་པའི་ཚུལ་རྣམས་མདོ་ཏིང་འཛིན་རྒྱལ་པོར་གསུངས་ལ། ཡང་སྟོན་པ་མྱ་ངན་ལས་འདས་ནས་བྱང་ཕྱོགས་ཀྱི་རྒྱུད་དུ་དགེ་སློང་འཚོ་བྱེད་ཅེས་བྱ་བ་འབྱོན་པ་དང༌། དེ་ལ་བསྔགས་པ་མང་པོ་བརྗོད་པ་དང༌། དེས་སྟོན་པའི་བསྟན་པ་ཡངས་ཤིང་རྒྱས་པར་བྱེད་པར་འགྱུར་ཞེས་ཀུན་དགའ་བོ་དབུགས་དབྱུང་བར་མཛད་པ་དང༌། དེ་འཆི་བའི་དུས་བྱས་མ་ཐག་འོད་དཔག་མེད་ཀྱི་ཞིང་བདེ་བ་ཅན་དུ་འཇིག་རྟེན་གྱི་ཁམས་ཡོན་ཏན་གྱིས་བརྒྱན་པ་ཞེས་བྱ་བར། །དེ་བཞིན་གཤེགས་པ་འོད་དྲི་མ་མེད་པར་འཚང་རྒྱ་བར་འགྱུར་བ་སོགས་མདོ་སྙིང་རྗེ་པད་དཀར་དུ་གསུངས་པ་དང་གཞན་ཡང༌། རྡོ་རྗེ་གདན་གྱི་བྱང་ཕྱོགས་ཁ་བ་ཅན་གྱི་ལྗོངས། ཆུ་བོ་མ་ཧཱ་ལོ་ཧི་ཏའི་འགྲམ། རི་བྲག་ཚང་ཚིང་ཅན་དུ་ཆོས་སྨྲ་བ་དགེ་སློང་འཚོ་བྱེད་ཅེས་བྱ་བ་འཁོར་ལྔ་བརྒྱ་ལས་མི་ཉུང་བ་དང་ལྷན་ཅིག་དེ་བཞིན་གཤེགས་པའི་ཡེ་ཤེས་ལ་ལོངས་སྤྱོད་པར་གསུངས་པ་སོགས་ལུང་བསྟན་དུ་མ་ཞིག་གསུངས་ཀྱང་མང་བར་དོགས་ནས་མ་བྲིས་ལ། ཤེས་པར་འདོད་ན་མདོ་དེ་དག་ཏུ་བལྟ་བར་བྱའོ། །དེ་ལྟར་ལུང་བསྟན་དེ་དག་དང་མཐུན་པར་རྡོ་རྗེ་གདན་གྱི་བྱང་ཕྱོགས་ཁ་བ་ཅན་ན་དཔལ་དྭགས་ལ་སྒམ་པོའི་གནས། རི་བྲག་ཚང་ཚིང་ཅན་དུ་རྗེ་སྒམ་པོ་པ་དགེ་སློང་འཚོ་བྱེད་དུ་གྲགས་པ། འཁོར་བུ་སློབ་ལྔ་བརྒྱ་ལས་མི་ཉུང་བ་དང་བཅས་པ་བྱོན་ཏེ་མདོ་སྡེ་ཏིང་ངེ་འཛིན་གྱི་རྒྱལ་པོའི་དགོངས་དོན་སྙིང་པོ་དོན་གྱི་གདམས་པ་ཕྱག་རྒྱ་ཆེན་པོ་ཞེས་བྱ་བ་ཐུགས་ཉམས་སུ་བཞེས་ཤིང༌། བུ་སློབ་རྣམས་ལའང་རྒྱ་ཆེར་སྤེལ་ལོ། །དོན་འདི་རྗེ་རང་ཉིད་ཀྱིས་ཀྱང་འཇིགས་པ་མེད་པར་ཞལ་གྱིས་བཞེས་ཏེ་ཁམས་པ་མི་གསུམ་ལ་གནང་བའི་རྡོ་རྗེའི་མགུར་ལས། མགོན་ཤཱཀྱ་ཐུབ་པའི་སྤྱན་སྔ་རུ། །བདག་ཟླ་འོད་གཞོན་ནུར་གྱུར་པའི་ཚེ། །མདོ་ཏིང་འཛིན་རྒྱལ་པོ་ཞུས་ཤིང་གནང༌། །ཁོང་དེ་བཞིན་གཤེགས་པས་འདི་སྐད་གསུངས། །སོགས་ཞིབ་པར་བཀའ་སྩལ་བ་ལྟར་རོ། །དེ་བཞིན་དུ་སྔོན་གྱི་བྱང་ཆུབ་སེམས་དཔའ་ཆོས་སྨྲ་བ་བརྒྱད་བརྒྱས་དམ་བཅས་པའི་ལུང་དང་མཐུན་པར་བཀའ་བརྒྱུད་ཆེ་བཞི་ཆུང་བརྒྱད་དམ། ཡ་བཞི་ཟུང་བརྒྱད་དུ་གྲགས་པའི་སྐྱེས་བུ་ཆེན་པོ་རྣམས་ཏེ་བོད་ཡུལ་གྱི་ལྗོངས་སུ་མཉམ་མེད་དྭགས་པོའི་སློབ་མ་ཡང་སློབ་ལ་སོགས་པའི་གྲུབ་ཆེན་ཡོངས་སུ་གྲགས་པ་མང་པོ་ཞིག་བྱོན་ནས་སྙིང་པོའི་བསྟན་པ་འཛིན་སྐྱོང་སྤེལ་བར་མཛད་པས། བོད་ཁ་བ་ཅན་གྱི་རྒྱལ་ཁམས་ཐམས་ཅད་དུ་སྙན་གྲགས་ཀྱི་སྒྲ་ཆེན་པོས་འཇིག་རྟེན་གཡོ་བར་ནུས་པ་ཙམ་དུ་གྱུར་ཅིང༌། རྒྱ་གར་དང་བལ་པོ། རྒྱ་ནག་དང་ཧོར་ཡུལ་ལ་སོགས་པའི་ཡུལ་གྲུ་གཞན་དག་ཏུའང་མཉམ་མེད་དྭགས་པོའི་བཀའ་བརྒྱུད་ཅེས་ཡོངས་སུ་གྲགས་པར་གྱུར་ཏེ། དུས་སྙིགས་མ་ལས་ཀྱང་ཆེར་སྙིགས་མའི་དུས་མཐར་ཡང་གང་ཟག་ཚེ་འདིའི་ཞེན་ཆགས་བློས་བཏང་ནས། འཇིགས་པའི་དུར་ཁྲོད། རི་བོའི་བྱ་སྐྱིབས། བྲག་རིའི་ཁྲོད། མི་མེད་ལུང་སྟོང༌། དབེན་པའི་བས་མཐའ་ལ་སོགས་པར་སྒྲུབ་པའི་རྒྱལ་མཚན་བཙུགས་ཏེ་སྲིད་པའི་ཆུ་བོ་ལས་རིང་པོར་མི་ཐོགས་པར་བརྒལ་བའི་གཏམ་ངོ་མཚར་དགའ་བ་སྐྱེད་པ་བདུད་རྩིའི་གཏེར་ལྟ་བུའི་འབྱུང་གནས་སུ་གྱུར་པ་བརྒྱུད་པ་རིན་པོ་ཆེ་འདི་ཉིད་གཞན་ལས་ཆེས་ཁྱད་པར་དུ་འཕགས་པའི་ཚུལ་སྐྱེ་བོ་ཡོངས་ཀྱི་ཡིད་དང་རྣ་བར་བབས་པ་འདི་ཉིད་ཡིན་ནོ། །དེ་ལྟར་མདོ་རྒྱུད་ཡོངས་ཀྱི་དོན་དམ་ངེས་པའི་སྙིང་པོ། འཕགས་ཡུལ་གྱི་གྲུབ་ཐོབ་རྒྱ་མཚོའི་ཐུགས་བཅུད། གངས་ཅན་གྱི་ཉི་མ་མར་མི་དྭགས་གསུམ་དང༌། ཁྱད་པར་ལྷ་རྗེ་སྙི་སྒོམ་ཆེན་པོས་རྩལ་དུ་བཏོན་པའི་གནས་ལུགས་ཕྱག་རྒྱ་ཆེན་པོའི་གདམས་པའི་བདུད་རྩི་ཆོས་ལྟར་བཅོས་པ་དང་རྟོག་གེས་མ་བསླད་པའི་ཟབ་ལམ་འདི་ཉིད་བཀའ་བརྒྱུད་ཆེ་བཞི་ཆུང་བརྒྱད་ཀྱི་སྐྱེས་མཆོག་གྲུབ་པའི་དབང་ཕྱུག་རྣམས་ཀྱིས་ཐུགས་ཉམས་སུ་བཞེས་ཏེ་མཆོག་གི་དངོས་གྲུབ་ཉམས་འོག་ཏུ་ཚུད་པ་སའི་རྡུལ་ལྟར་བྱོན་པ་ལས། འདིར་བཀའ་བརྒྱུད་ཆེ་བཞིའི་ཡ་གྱལ་མ་བྱོན་སངས་རྒྱས་དྲུག་པ་ད་ལྟ་ཞིང་འདིར་བྱང་ཆུབ་སེམས་དཔའ་མཐོན་མཐིང་གི་ཅོད་པན་ཅན་དཔལ་ལྡན་དུས་གསུམ་མཁྱེན་པའམ། མཉམ་མེད་དྭགས་པོའི་སློབ་མ་སྒོམ་ཆེན་བརྒྱད་བརྒྱའི་ནང་ནས་མཆོག་ཏུ་སྒོམ་སྲན་ཆེ་བར་གྲགས་པ་གྲུབ་ཐོབ་ཁམས་པ་དབུ་སེ་དེ་ཉིད་ཀྱིས་གནས་ལུགས་མངོན་དུ་མཛད། དེ་ནས་བརྩམས་བླ་མའི་དོན་བརྒྱུད་ཀྱི་རྟོགས་པ་སློབ་མའི་རྒྱུད་ལ་སྤར་བཏབ་པ་བཞིན་བྱིན་རླབས་འཕོ་བའི་དབང་བསྐུར་གཅིག་ནས་གཅིག་ཏུ་བརྒྱུད་པ་བར་མ་ཆད་པར་བྱོན་པ་དག་ལ་བརྒྱུད་པ་རིན་པོ་ཆེ་འདི་ཉིད་ཀྱིས་ཟུང་འཇུག་དོན་གྱི་བརྒྱུད་པ་ཞེས་ཡོངས་སུ་གྲགས་པ་ལྟར། ལྔ་བརྒྱའི་དུས་མཐའ་ཤིན་ཏུ་མི་བཟད་པ་འདིར། གནས་ལུགས་སྙིང་པོའི་དོན་རྒྱས་པར་སྤེལ་བར་སངས་རྒྱས་ཉིད་ཀྱིས་མདོ་ཏིང་འཛིན་རྒྱལ་པོ་སོགས་ལས་གསལ་བར་ལུང་བསྟན་པ་ཤིང་རྟ་ཆེན་པོ་འཇམ་མགོན་ཐམས་ཅད་མཁྱེན་པ་ཀརྨ་ངག་དབང་ཡོན་ཏན་རྒྱ་མཚོ་ཕྲིན་ལས་ཀུན་ཁྱབ་དཔལ་བཟང་པོའི་བར་དུ། བྱིན་རླབས་དོན་གྱི་བརྒྱུད་པ་མ་ཆད། མན་ངག་གདམས་ཁྲིད་ཀྱི་ཚིག་བརྒྱུད་མ་འཆུགས་པར་བཀའ་བརྒྱུད་གསེར་གྱི་ཕྲེང་བ་ཟུང་འཇུག་དོན་གྱི་བརྒྱུད་པ་མུ་ཏིག་བསྟར་ལ་བརྒྱུས་པ་ལྟ་བུ་དེ་དག་གིས་གནས་ལུགས་ཕྱག་རྒྱ་ཆེན་པོ་ངེས་པ་དོན་གྱི་བསྟན་པའི་རྒྱལ་མཚན་ནུབ་པ་མེད་པར་བསྒྲེངས་ཏེ་སྒྲུབ་བརྒྱུད་རིན་པོ་ཆེའི་ཁང་བཟང་ཉམས་དགའ་བར་བརྒྱན་པར་མཛད་པ་ལགས་སོ། །མདོ་རྒྱུད་ཡོངས་ཀྱི་ངེས་དོན་བདུད་རྩིའི་བཅུད། །གནས་ལུགས་སྤྲོས་བྲལ་འོད་གསལ་ཕྱག་རྒྱ་ཆེ། །ཕ་གཅིག་བཀའ་བརྒྱུད་བླ་མའི་ཐུགས་དགོངས་མཐིལ། །འདི་ལ་ངོ་མཚར་ཙམ་ཡང་སྐལ་བཟང་སྙམ། རྩ་བའི་གཉིས་པ་སྐབས་ཀྱི་བཤད་བྱ་བྱེ་བྲག་ཏུ་སྨོས་པ་ལ་གང་གིས་སྡུད་པའི་བྱེད་པོ། དེས་བསྡུས་པའི་གཞུང་གི་བཞུགས་ཚོགས། ཞར་བྱུང་ལུང་གི་བརྒྱུད་པ་སྨོས་པ་དང་བཅས་པ། དེ་ཉིད་སྤར་དུ་ཇི་ལྟར་བསྒྲུབ་པའི་ཚུལ་སྨོས་པའོ། །དང་པོ་ནི། གོང་དུ་ཇི་སྐད་བརྗོད་པའི་མདོ་རྒྱུད་ཀུན་གྱི་བསྟན་དོན་སྙིང་པོ། ཁྱད་པར་རྡོ་རྗེ་འཆང་གིས་བླ་མེད་ཀྱི་རྒྱུད་དུ་བཀའ་སྩལ་པའི་གནས་ལུགས་སྤྲོས་བྲལ་སྟོང་ཉིད་རྣམ་ཀུན་མཆོག་ལྡན་གྱི་ཡེ་ཤེས་གཞི་འབྲས་དབྱེར་མེད་འོད་གསལ་ཕྱག་རྒྱ་ཆེན་པོ་ཞེས་དཔལ་ལྡན་དྭགས་པོ་བཀའ་བརྒྱུད་པ་ལ་ལྷག་པར་བཀའ་བབས་པའི་ཟབ་ལམ་འདི་ཉིད་རྩལ་དུ་བཏོན་ནས་འཆད་པའི་གཞུང་རྒྱ་གར་འཕགས་པའི་ཡུལ་གྱི་གྲུབ་ཆེན་བྲམ་ཟེ་མདའ་བསྣུན་ཡབ་སྲས་སོགས་དུ་མས་རྒྱུད་སྡེའི་དགོངས་པ་གཞུང་དང་མན་ངག་ཏུ་སྙིང་པོར་དྲིལ་ཏེ་སྟོན་པ་གྲུབ་པ་སྡེ་བདུན། སྙིང་པོ་སྐོར་དྲུག་རྣམས་དང༌། གཞན་ཡང་གྲུབ་བརྙེས་རྣལ་འབྱོར་གྱི་དབང་ཕྱུག་སློབ་ཚོགས་དང་བཅས་པ་དག་གི་རྡོ་རྗེའི་གླུ་རྣམས་དང་བཅས་པ་ཕྱག་རྒྱ་ཆེན་པོའི་དོན་ལེགས་པར་གསུངས་པ་ཡིན་པས་ཨ་མ་ན་སི་ཀ་རའམ་ཡིད་ལ་མི་བྱེད་པའི་ཆོས་སྐོར་གྱི་གཞུང་གི་རིགས་རྣམས་འཕགས་ཡུལ་གྱི་བསྟན་བཅོས་རིན་པོ་ཆེ་མཐའ་ཡས་པ་ལོ་པཎ་སྤྲུལ་པའི་སྐུ་ཆེན་པོ་རྣམས་ཀྱི་ཐུགས་བསྐྱེད་དང་རྣམ་དཔྱོད་ཀྱི་ཤིང་རྟས་གངས་ཅན་གྱི་དབུལ་སེལ་ནོར་བུ་དབྱིག་གི་ཕུང་པོ་རིན་ཐང་བྲལ་བ་འདྲེན་པར་མཛད་པའི་བསྟན་བཅོས་འགྱུར་རོ་འཚལ་གྱི་ཁྲོད་དུ་གང་བཞུགས་པ་མཐའ་དག་དང༌། དེར་མི་བཞུགས་པ་རེ་ཟུང་གིས་ཀྱང་བརྒྱན་ཏེ་ཕྱག་རྒྱ་ཆེན་པོའི་རྒྱ་གཞུང་ཞེས་བཀའ་བརྒྱུད་རིན་པོ་ཆེའི་གཅེས་ནོར་གངས་ཅན་ན་ཡོངས་སུ་གྲགས་པའི་གླེགས་བམ་འདི་དག་གང་གིས་སྡུད་པར་མཛད་པ་ནི། འཇིག་རྟེན་དབང་ཕྱུག་གི་སྤྲུལ་པའི་སྐུ་ཀརྨ་པ་བདུན་པ་རང་བྱུང་མཚོ་སྐྱེས་རྡོ་རྗེའམ། ཆོས་གྲགས་རྒྱ་མཚོ་སྟེ། དེ་ཉིད་ཀྱི་རྣམ་པར་ཐར་པ་ནི་རྒྱལ་བ་རྣམས་དང་ཐུན་མོང་དུ་གྱུར་པས་ཇི་ལྟ་བ་ནི་སངས་རྒྱས་དང༌། ཕྱོགས་ཙམ་ས་བཅུའི་དབང་ཕྱུག་དག་གི་སྤྱོད་ཡུལ་ལས། སོ་སྐྱེའི་བློས་བསམ་བརྗོད་ཀྱི་ཡུལ་ལས་ཤིན་ཏུ་བསྐལ་མོད། ཚུར་མཐོང་དང་མཚུངས་པའི་དོན་གྱི་སྙིང་པོ་ཕྱོགས་ཙམ་མཚོན་ན། སྤྱིར་དུས་གསུམ་རྒྱལ་བ་ཡོངས་ཀྱི་ཕྲིན་ལས་པར་ཛམྦུའི་གླིང་ན་ཡོངས་སུ་གྲགས་པ་དཔལ་ལྡན་ཀརྨ་པ་འདི་ཉིད་བསྐལ་པ་མང་པོའི་གོང་ནས་བྱང་ཆུབ་ཀྱི་སྤྱོད་པ་མཐར་ཕྱིན་ཏེ་མངོན་པར་རྫོགས་པར་སངས་རྒྱས་སུ་ཟིན་ཀྱང་གང་འདུལ་ཐབས་མཁས་ཀྱི་རོལ་པས་རྒྱལ་བ་ང་རོ་སྙན་པ་ཞེས་བྱ་བའི་སྤྱན་སྔར་ཕྱག་དར་ཁྲོད་ཀྱི་གོས་ཤིག་ཕུལ་ནས་ཐོག་མར་བྱང་ཆུབ་མཆོག་ཏུ་ཐུགས་བསྐྱེད་པའི་ཚུལ་བསྟན། བྱང་ཆུབ་སེམས་དཔའ་མཆོག་གི་བློ་གྲོས་ཞེས་བྱ་བར་གྱུར་ཏེ་སངས་རྒྱས་ཐམས་ཅད་དང་ལྷན་ཅིག་ཏུ་སངས་རྒྱས་ཀྱི་ཞིང་ཡོངས་སུ་སྦྱོང་བའི་མཛད་པ་ལ་ཞུགས། ཤཱཀྱའི་དབང་པོའི་བསྟན་པ་འདི་ཉིད་ལ་འཕགས་པ་སྤྱན་རས་གཟིགས་དང༌། ཁྲོ་རྒྱལ་རྟ་མགྲིན་སོགས་ཧེ་རུ་ཀ་དང་མཁའ་འགྲོའི་གཟུགས་སུ་སྤྲུལ་པའི་སྒྱུ་མ་མིག་འཕྲུལ་ལྟ་བུས་དུས་གསུམ་གྱི་འགྲོ་བའི་དོན་མཛད། ཞིང་ཁམས་གཞན་དང་གཞན་དུ་འཁོར་ལོས་བསྒྱུར་བའི་རྒྱལ་པོ་དང༌། པཎ་གྲུབ་དབང་པོ་མཐའ་ཡས་པའི་སྒྱུ་འཕྲུལ་བསྟན་ཅིང༌། ཞིང་འདིར་བྱང་སེམས་བློ་གྲོས་རིན་ཆེན། དྲང་སྲོང་ལེགས་པར་སྐྱེས། སློབ་དཔོན་པདྨ་འབྱུང་གནས། སློབ་མ་རྒྱལ་བ་མཆོག་དབྱངས། གཞན་ཡང་རྒྱ་གར་དུ་སློབ་དཔོན་དཔའ་བོ། བྲམ་ཟེ་ས་ར་ཧ། གྲུབ་ཆེན་ཀླུའི་བྱང་ཆུབ། ཀཱ་མ་དྷེ་ནུ། ཀཱ་མ་ལ་ཤཱི་ལ། འབར་བའི་རྒྱལ་མཚན། དྲང་སྲོང་ཆེན་པོ་པུ་ཏོ་བ་རིན་ཆེན་གསལ། ཤ་ར་བ། ཁ་རག་སྒོམ་ཆུང་སོགས་མཁས་གྲུབ་མཐའ་ཡས་པའི་སྤྲུལ་པའི་གར་དུ་བསྒྱུར་ཏེ་བསྟན་འགྲོའི་དོན་བསམ་གྱིས་མི་ཁྱབ་པ་མཛད། གཞན་ཡང་སྤྱན་རས་གཟིགས་ཀྱི་རོལ་པ་དྲང་སྲོང་དཀོན་པ་སྐྱེས་ཀྱིས་ལོ་འབུམ་ཕྲག་གཅིག་ཏུ་ཏིང་ངེ་འཛིན་བསྒོམ་པའི་མཐར་ས་བཅུ་མཐར་སོན་པའི་ཚེ་ཕྱོགས་བཅུའི་སངས་རྒྱས་རྣམས་ཀྱིས་འོད་ཟེར་ཆེན་པོའི་དབང་བསྐུར་བ་ན་དབང་རྟགས་སུ་མི་བསྐྱོད་པའི་ངོ་བོ་རང་སྣང་ཡེ་ཤེས་ཀྱི་ཅོད་པན་མཐོན་མཐིང་དབུ་ལ་གསོལ་བའི་བྱང་ཆུབ་སེམས་དཔའ་དཔལ་ལྡན་དུས་གསུམ་མཁྱེན་པ་ནས་སྤྲུལ་པའི་སྐུ་དྲུག་པ་མཐོང་བ་དོན་ལྡན་གྱི་བར་དུ་སྔ་མའི་སྐུའི་བཀོད་པ་བསྡུས་པ་ཙམ་ལས་ཐུགས་ཀྱི་ཡེ་ཤེས་ཁང་སྟོང་ནས་ཁང་སྟོང་དུ་བྱོན་པ་ལྟར་སྲིད་པ་དང་མངལ་གྱི་སྒྲིབ་པས་ཅུང་ཟད་ཀྱང་མ་གོས་པར་ཇི་ལྟར་ཆུ་ལས་སྐྱེས་པའི་འདབ་བརྒྱ་པ་ལྟར་ངོ་མཚར་སྤྲུལ་པའི་སྐུའི་སྣང་བརྙན་ཛམྦུའི་གླིང་གི་ཉི་མ་གཅིག་པུ་པར་འཆར་བ་རྣམས་ཀྱི་རབས་ལས་བདུན་པར་གྱུར་པ་འདི་ཉིད་ཀྱི་ཆེ་བའི་ཡོན་ཏན་མཐའ་དག་གོང་མ་རྣམས་ལ་ཅི་མངའ་བ་ཡོངས་སུ་རྫོགས་ཤིང༌། མཁས་པ་དང་བཙུན་པ་དང་བཟང་པོའི་རྣམ་ཐར། མཁྱེན་བརྩེ་ནུས་པའི་ཡོན་ཏན། སྤངས་རྟོགས་གྲུབ་པའི་ངོ་མཚར། བསྟན་འགྲོའི་གསོས་སུ་གྱུར་པའི་ཕྲིན་ལས་ཀྱི་ཆེ་བ། འཆད་རྩོད་རྩོམ་པའི་ཕྲིན་ལས་ཀྱི་སྣང་བས་རྒྱལ་བསྟན་ཉིན་མོར་མཛད་པའི་ཚུལ་སོགས་རྣམ་པར་ཐར་པ་ཟླ་བའི་འོད་ལྟར་དཀར་བས་ལྷོ་ཕྱོགས་ཛམྦུའི་ལྗོན་པས་ཁེབས་པའི་གླིང་འདིའི་ཁོར་ཡུག་རི་བོའི་ཁོངས་ན་ཁྱབ་པར་གྱུར་པ་ལས། རྒྱ་གར་རྡོ་རྗེ་གདན་གྱི་མཁན་པོ་པཎྜི་ཏ་ཡིད་ཀྱི་ཤིང་རྟས་ཀྱང་ཆེ་བའི་ཡོན་ཏན་ལ་ཐུགས་རབ་ཏུ་སོང་ནས་རྒྱ་གར་དུ་གདན་འདྲེན་པའི་བསྔགས་བརྗོད་ཀྱི་ཞུ་ཡིག་ཕུལ་བ་སོགས་ཀྱིས་མཚོན་ལྷ་མིར་བཅས་པའི་འགྲོ་བ་མཐའ་དག་གི་གཙུག་གིས་བཏུད་པའི་མཆོད་སྡོང་བླ་ན་མེད་པར་གྱུར་པ་སོགས་རྣམ་པར་ཐར་པ་གླེགས་བམ་དུ་ལོངས་པ་རྣམས་ལས་གསལ་བས་འདིར་མང་དུ་མ་སྨོས་ལ། མདོར་ན་མཁས་པའི་ངོས་ན་སྡེ་སྣོད་རྒྱུད་སྡེ་རབ་འབྱམས། ཡན་ལག་རིག་པའི་གནས་དང་བཅས་པ་ལ་འཇིགས་པ་མེད་པའི་སྨྲ་བའི་སེང་གེར་གྱུར་ཏེ། ལེགས་བཤད་ཀྱི་ཚོགས་དང༌། དེ་འདོམས་པའི་སློབ་མ་རྣམས་ཀྱི་རྣམ་དཔྱོད་ལ་མཇལ་བས་མཚོན་ནུས་ཤིང༌། སྡེ་བདུན་མདོ་དང་བཅས་པའི་དགོངས་པའི་ཆུ་བོ་གཅིག་ཏུ་འདུས་པ་་ཚད་མའི་བསྟན་བཅོས་རིགས་པའི་གཞུང་ལུགས་ཀྱི་རྒྱ་མཚོ་བརྩམས་པར་མཛད་པའི་ཚེ་ཁོ་ན་ལ་མཚོན་ན། རྩོམ་གཞིའི་དཔེ་གཟིགས་རྟོག་སོགས་ཀྱི་ངལ་བ་ལ་ཅུང་ཟད་ཀྱང་མ་ལྟོས་པར་ཐུགས་མཉམ་པར་་འཇོག་བཞིན་དུ་ཕྱག་མཉམ་བཞག་གི་ཕྱག་རྒྱ་བཅས་ཞལ་ནས་ཤར་གྱིས་གསུངས་པ་ཞལ་སློབ་ངོ་ཁྲོ་རབ་འབྱམས་པ་དབང་ཕྱུག་དཔལ་བཟང་གིས་ཡི་གེའི་ཞབས་འདེབས་ཞུས་ཏེ་ཁྲི་དྲུང་དུ་འཁོད་པ་ལ་ཆུ་འབབ་ཀྱི་ཚུལ་དུ་སྤོད་པ་ལྟ་བུ་དང༌། བཙུན་པའི་དབང་དུ་ན་ཉིན་དང་མཚན་དུ་ཐུགས་དམ་མཉམ་བཞག་གི་ངང་དུ་སྐུའི་གནད་དྲང་པོར་སྲོང་སྟེ་བཞུགས་པ་ལས་གཟིམ་པ་དང་སྙེས་པའི་རྣམ་པའང་མི་མི་མངའ། དམ་པའི་ཆོས་འདུལ་བ་དང་མཐུན་པའི་ཀུན་སྤྱོད་གཙང་སིང་ངེར་བཞུགས། སྐུའི་ཉེ་ལོགས་སུ་ལྟ་ཅི། སྒར་དུའང་བུད་མེད་དང་ཤ་ཆང་གི་དྲི་ཙམ་མི་བྲོ། གོང་དུ་སྨོས་པ་བཞིན་ཚད་གཞུང་རྩོམ་པ་གནང་སྐབས་ལན་ཅིག་འཕགས་བོད་ཀྱི་ཚད་མ་སྨྲ་བ་ཀུན་དང་མི་མཐུན་པའི་དཀའ་གནད་ཅིག་གསུང་བ་ན་ངོ་ཁྲོ་རབ་འབྱམས་པས་སྣག་སྨྱུག་བཞག་སྟེ་འདི་ནི་ཁོ་བོའི་བློ་ལས་ཤིན་ཏུ་འདས་པ་ཞིག་འདུག་པ་གང་ལགས་ཞེས་དྲི་བ་ཞུས་པའི་ལན་དགག་བཞག་སྤོང་གསུམ་གྱི་སྒོ་ནས་དཔྱིས་ཕྱིན་པ་སྩལ་ཏེ། འོ་འདི་ནི་གངས་ཅན་པའི་རྟོག་གེ་སྨྲ་བ་སུའི་ཡང་དཔྱོད་ཡུལ་དུ་མ་གྱུར། ཁོ་བོ་སྔོན་དཔལ་ཆོས་ཀྱི་གྲགས་པའི་སྐྱེ་བ་བླངས་པའི་སྐབས་སུ་ཤེས་པ་ད་ལྟ་མ་བརྗེད་པར་འདུག །དཀའ་གནད་འདི་ལ་དོགས་པ་སེལ་ན་དེ་ལྟར་བསལ་དགོས་པ་ཡིན་ནོ་ཞེས་ཕྱག་གཡས་ནམ་མཁའ་ལ་དེངས་ཙམ་མཛད་པས། ངོ་ཁྲོ་རབ་འབྱམས་པ་ན་རེ། རྗེ་ཐམས་ཅད་མཁྱེན་པའི་ཕྱག་གཡས་ཡོངས་རྫོགས་ནམ་མཁའ་ལ་འཕྱར་བ་མཇལ་བ་ཁོ་བོ་ལས་མེད་ཅེས་གསུངས་པས་བཙུན་པའི་རྣམ་ཐར་མཚོན་ནོ། །བཟང་པོའི་ཡོན་ཏན་ནི། བསྟན་འགྲོ་ལ་ཕན་པའི་མཛད་པ་བཟང་པོ་སྐྱོང་བ་ལ་གོ་དགོས་ཏེ། དེ་ནི་རྒྱལ་བ་འདི་ཉིད་ཀྱིས་དང་པོར་ཐུགས་བསྐྱེད་པ་ནས། བར་དུ་སྤྱད་པ་སྤྱོད། མཐར་མངོན་པར་རྫོགས་པ་སངས་རྒྱས་པའི་བར་གྱི་ཐུགས་བསྐྱེད་ཕྲིན་ལས་མཐའ་དག་གཞན་ལ་སྨན་པ་འབའ་ཞིག་གི་དོན་དུ་བརྩོན་པར་མཛད་པ་ཁོ་ན་མ་གཏོགས་རང་དོན་དུ་བགྱི་བ་རྡུལ་ཙམ་མི་མངའ་སྟེ་ས་ལ་གནས་པའི་བྱང་འཕགས་ཀྱི་རྣམ་ཐར་ཡོངས་སུ་མངའ་མཛད་པའི་ཕྱིར། དེ་ལྟ་ན་བོད་དང་བོད་ཆེན་པོ། རྒྱ་དང་ལི་ཡུལ། སོག་དང་མི་ཉག །ཧོར་ལ་སོགས་པ་ཡུལ་དབུས་དང་མཐའ་འཁོབ་ཀྱི་ཡུལ་ལྗོངས་མཐའ་དག་ལ་བསྟན་འགྲོའི་དོན་རླབས་པོ་ཆེ་ཇི་ལྟར་བསྐྱང་བའི་རྣམ་པར་ཐར་པ་རྒྱས་པ་རྣམས་ལ་མཇལ་བས་ངེས་ནུས་ཤིང༌། རང་གི་སྐུ་སྲོག་ལའང་ཇི་མི་སྙམ་དུ་མཛད་པའི་བདག་གཞན་མཉམ་བརྗེའི་ཀུན་་རྫོབ་བྱང་ཆུབ་ཀྱི་སེམས་དང༌། ཆོས་ཉིད་སྟོང་པ་ཉིད་མངོན་སུམ་དུ་རྟོགས་པའི་དོན་དམ་བྱང་ཆུབ་ཀྱི་སེམས་ལ་བསྐལ་པ་དུ་མར་གོམས་པའི་མངོན་རྟགས་སུ། རྗེ་ཉིད་སྐྱེ་བ་བདུན་པར་ཡོངས་སུ་གྲགས་པས་དེ་ཉིད་ཀྱི་སྐུ་ཤ་མྱོང་གྲོལ་དུ་རེ་བའི་འདོད་ཆེན་པ་འགའི་ངོར་སྐུ་སྲོག་ཀྱང་མཁྱེན་བཞིན་དུ་བཏང་བའི་གཏམ་ངོ་མཚར་བ་དག་མཆིས་པའི་ཚུལ་ལ་དཔག་ན་ཤེས་པར་འགྱུར་རོ། །གྲུབ་པའི་ངོ་མཚར་གྱི་དབང་དུ་བྱས་ན་རྒྱ་གར་འཕགས་པའི་ཡུལ་གྱི་གྲུབ་པ་རྒྱ་མཚོའི་དེད་དཔོན་དཔལ་ས་ར་ཧ་ཉིད་གངས་ཅན་གྱི་གདུལ་བྱའི་མགོན་དུ་བསམ་བཞིན་དུ་སྐྱེ་བའི་རྣམ་པར་རོལ་པར་ཡོངས་སུ་གྲགས་པས། དེ་ལྟ་ན་གྲུབ་དང་མ་གྲུབ་ཀྱི་གཏམ་སྨྲ་བའི་ཡུལ་མ་ཡིན་ཞིང༌། དོན་དུ་གྲུབ་ཅེས་པ་ནི་ཆོས་ཐམས་ཅད་སྤྲོས་བྲལ་ཟུང་འཇུག་སྒྱུ་མ་ལྟ་བུ་མངོན་སུམ་དུ་རྟོགས་ནས་སྣང་སྲིད་ཐམས་ཅད་བདེན་མེད་ཀྱི་རོལ་པར་ཤར་བ་ཞིག་ལ་སྤྱིར་བཏང་གོ་དགོས་ཤིང༌། ཁྱད་པར་གསང་བ་བླ་ན་མེད་པའི་རིམ་གཉིས་སྤྱི་དང༌། ཁྱད་པར་རྫོགས་རིམ་ཟབ་མོའི་དགོངས་པ་མངོན་སུམ་ཉམས་འོག་ཏུ་ཆུད་དེ། མ་དག་པའི་རྩ་རླུང་ཐིག་གསུམ་དག་པ་ཆེན་པོའི་ཀློང་དུ་སྐུ་གསུམ་གྱི་རང་བཞིན་དུ་བྱང་ཆུབ་པ་ཞིག་དགོས་པས། དེ་ལྟ་བུ་ནི་རྗེ་འདི་ཉིད་ལ་གདོད་ནས་རྫོགས་ཏེ་རྒྱལ་བ་རིགས་དྲུག་པའི་ཁྱབ་བདག་རྡོ་རྗེ་འཆང་གི་ངོ་བོར་བཞུགས་པ་ཡིན་ལ། མ་དག་ཚུར་མཐོང་གི་གདུལ་བྱའི་ངོར་གྲུབ་པའི་རྟགས་ངོ་མཚར་བ་མཐའ་ཀླས་པ་བསྟན་པར་མཛད་པ་རྣམས་ཀྱིས་གསལ་ལ། མདོར་ན་མཆོག་གི་སྤྲུལ་པའི་སྐུ་ཞེས་བྱ་བའི་མཚན་གཞི་ནི་རྒྱ་གར་དུ་ཤཱཀྱ་ཐུབ་པ་དང༌། བོད་དུ་ཀརྨ་པ་གཉིས་ཡིན་ནོ་ཞེས་གཟུར་གནས་ཀྱི་མཁས་པས་བསྔགས་པ་གཏམ་དུ་བརྗོད་པ་དོན་ལ་གནས་པ་ཉིད་དོ། །མ་འོངས་འབྱུང་འགྱུར་གྱི་ཆར་ཡང༌། སྔོན་གྱི་དམ་བཅའ་དྲག་པོ་དང་སྨོན་ལམ་ཟབ་མོ་ལྟར་ལྷའི་དྲང་སྲོང་ལེགས་པར་སྐྱེས་ཞེས་བྱ་བས་གཟིགས་པ་རྣམ་པ་བཞིས་ཛམྦུའི་གླིང་ན་མེ་ཏོག་ལྷའི་གྲོང་ཁྱེར་ཞེས་བྱ་བར་ཡབ་རྒྱལ་རིགས་སེང་གེ་དང༌། ཡུམ་ལྷ་མོ་དགའ་བའི་ང་རོ་གཉིས་ཀྱི་སྲས་སྟོབས་ཆེན་ཞེས་བྱ་བར་འགྱུར་ནས། ཁབ་ནས་ངེས་པར་འབྱུང་བ་དང༌། དཀའ་བ་སྤྱད་པ་དང༌། བྱང་ཆུབ་ཀྱི་ཤིང་དྲུང་དུ་གཤེགས་པ་དང༌། བདུད་ཀྱི་སྡེ་བཅོམ་པ་དང༌། ཆོས་ཀྱི་བདུད་རྩི་མངོན་དུ་མཛད་ཅིང་སེང་གེའི་སྒྲ་སྒྲོགས་པ་དང༌། རྟག་ཏུ་ཞབས་འབྲིང་བ་དེས་པ་ཞེས་བྱ་བ། རྫུ་འཕྲུལ་ཅན་གྱི་མཆོག་ཡེ་ཤེས་བརྩེགས་དང༌། ཤེས་རབ་ཅན་གྱི་མཆོག་སྤྲིན་ལྡན་ཞེས་བྱ་བ་དང༌། འོད་དཔག་ཚད་ཙམ་དུ་འཕྲོ་བ་དང༌། འདུས་པ་ཐོག་མཐའ་བར་གསུམ་ལ། ཐེར་འབུམ་དུང་ཕྱུར་དགུ་བརྒྱའི་བར་དུ་འདུས་པ་ལ་ཐེག་པ་གསུམ་གྱི་ཆོས་ཟབ་པ་དང་རྒྱ་ཆེ་བའི་འཁོར་ལོ་བསྐོར་ཞིང༌། སྐུ་ཚེའི་ཚད་ལོ་བདུན་ཁྲིར་བཞུགས་ཤིང༌། སྟོན་པ་དེ་ཉིད་མྱ་ངན་ལས་འདས་ནས་དམ་པའི་ཆོས་ལོ་གྲངས་བྱེ་བའི་བར་དུ་གནས་པར་འགྱུར་ཞིང༌། སྐུ་གདུང་ཡང་ཕྱོགས་བརྒྱར་རྒྱས་ཤིང་འཕེལ་བར་འགྱུར་བས་ལྷ་དང་མིར་བཅས་པའི་གདུལ་བྱའི་འགྲོ་བ་རྣམས་དགའ་བ་སྐྱེད་པར་མཛད་དོ། །ཞེས་གསུངས་པ་ལྟར་དུས་གསུམ་གྱི་རྣམ་པར་ཐར་པ་མཐའ་དག་བསམ་གྱིས་མི་ཁྱབ་པའི་བདག་ཉིད་ཆེན་པོ་རྒྱལ་བའི་མཚན་གྱི་གྲགས་པ་དོན་དང་ལྡན་པ་ནི་དཔལ་ཀརྨ་པ་སྟེ། མདོར་ན་སངས་རྒྱས་ཉིད་ཀྱི་རྣམ་པར་ཐར་པ་དང་ལྡན་པ་ཡིན་ནོ། །དེ་ལྟ་བུའི་ཆེ་བ་དང་ལྡན་པའི་རྗེ་ཐམས་ཅད་མཁྱེན་པ་བདུན་པ་ཆེན་པོས་སྤྱིར་མདོ་རྒྱུད་མཐའ་དག་གི་སྨིན་གྲོལ་བཤད་བཀའ་མཐའ་ཡས་པ་ལ་འཆད་རྩོད་རྩོམ་པའི་ཕྲིན་ལས་ཕྱོགས་ཀྱི་འཁོར་ལོར་ཁྱབ་པ་མཛད་ཅིང༌། ཁྱད་པར་སྙིང་པོ་དོན་གྱི་གདམས་པ་ཕྱག་རྒྱ་ཆེན་པོ་ཡིད་བྱེད་དང་བྲལ་བའི་ཟབ་ལམ་ཁྱད་པར་ཅན་གྱི་གདམས་པ་འདི་དག་ཉམས་བཞེས་འཆད་སྤེལ་རྩལ་དུ་བཏོན་པས་ངེས་དོན་སྒྲུབ་བརྒྱུད་ཀྱི་བསྟན་པ་དབྱར་གྱི་མ་དྲོས་པའི་དཔལ་ལ་འགྲན་བཟོད་པར་འཕེལ་རྒྱས་སུ་གྱུར་པའི་ཕྲིན་ལས་མཁའ་ཁྱབ་དུ་བཀོད། དེའི་སྐབས་སུ་མཉམ་མེད་དྭགས་པོ་བཀའ་བརྒྱུད་པ་ཐམས་ཅད་སྙིང་པོའི་སྒྲུབ་བརྒྱུད་པ་ཞེས་མཚན་དོན་མཐུན་པར་ཞེན་ལོག །མོས་གུས། ཡེངས་མེད་ཀྱི་སྲང་ལ་གཅུད་སྟེ་ཟུང་འཇུག་ཕྱག་རྒྱ་ཆེན་པོའི་ཉམས་ལེན་ལ་ཐོས་བསམ་སྒོམ་པ་གཅིག་དྲིལ་དུ་མཛད་པས་ཆོས་རྣམས་ཀྱི་ཆོས་ཉིད་སེམས་ཉིད་འོད་གསལ་བདེ་སྟོང་ཕྱག་རྒྱ་ཆེན་པོའི་ལམ་ལ་རང་བྱན་ཚུད་པ་དེའི་ཚེ་གཅིག་ཤེས་ཀུན་གྲོལ་འཁོར་འདས་ཀྱི་གནས་ལུགས་ལ་ཤེས་རབ་ཀྱི་རྩལ་ཕྱོགས་མེད་དུ་རྒྱས་པས་སྣང་སྲིད་ཐམས་ཅད་དཔེ་ཆར་ཤར་བ་ཞེས་པའི་སེང་གེའི་སྒྲ་བསྒྲགས་པ་ལ་འཇིགས་པ་མེད་པའི་གོ་འཕང་མཐོན་པོར་གཤེགས་པ་ཤ་སྟག་བྱུང༌། དེ་ལྟ་བུའི་ལམ་ཐབས་གྲོལ་གཉིས་ཀྱི་གདམས་པ་ཟབ་མོའི་རྒྱབ་བརྟེན་དུ་ཀྱེ་རྡོར་རྩ་རྒྱུད། ཟབ་མོ་ནང་དོན། རྒྱུད་བླ་མ་གསུམ་ལ་འཆད་ཉན་ཐོས་བསམ་གནད་དུ་ཕྱིན་པ་ཞིག་བྱུང་ན་དེ་གསུམ་ཁ་ཆོས་དང་ཟ་ཆོས་རྩོད་ཆོས་གཡེར་ཆོས་མ་ཡིན་པར་སྙིང་པོའི་དོན་ཟབ་གསང་གི་དགོངས་པ་གཏན་ལ་དབབ་ཅིང་ངེས་ཤེས་ཁྱད་པར་ཅན་འདྲོངས་པའི་རྒྱབ་ཆོས་ཡོད་ན་དེས་ཆོག་དང༌། མེད་ན་ཐབས་ཆག་གི་གདམས་པར་བཞེད་པས་རྗེ་བདུན་པ་ཡན་ཆད་ཀྱི་སྒྲུབ་བརྒྱུད་པ་རྣམས་ས་དགེ་རྣམས་ཀྱི་ལུགས་ལྟར་མཚན་ཉིད་ཀྱི་གཞུང་བཤད་མང་པོ་ལ་དབུ་མི་འཁོར་བར་གཞུང་གདམས་ཟབ་མོ་དེ་ཙམ་ལ་མདོ་སྔགས་ཀྱི་དོན་གྱི་སྙིང་པོ་འདུས་ཤིང༌། དེ་ཙམ་ལ་རྩལ་ཕྱུང་མཛད་པ་འདི་ལ་རྒྱུ་མཚན་དང་གཏན་ཚིགས་ཁྱད་པར་ཅན་ཡོད་པར་འདུག་ཀྱང་ཞིབ་པར་མི་སྤྲོའོ། །དེ་བཞིན་དུ་གྲུབ་སྙིང་གི་སྐོར་དང༌། ཁྱད་པར་དཔལ་ལྡན་བྲམ་ཟེ་ཆེན་པོའི་དོ་ཧ་སྐོར་གསུམ་ལ་སྔོན་དུས་བཀའ་བརྒྱུད་པའི་ཕྱོགས་སུ་བཤད་པ་དང་ཉམས་ལེན་རྒྱ་ཆེར་བསྐྱང་བའི་ཆོད་དུ་གདའ་སྟེ་དཔལ་ཕག་མོ་གྲུ་པའི་ཞལ་སློབ་མཐར་ཕྱིན་གྱི་བུ་བཞིའི་ནང་ཚན་ཤེས་རབ་མཐར་ཕྱིན་དཔལ་ཕུ་བ་བློ་གྲོས་སེང་གེའི་འགྲེལ་པ་དང༌། ཁྱད་པར་ཕྱིས་སུ་རྒྱལ་དབང་བདུན་པ་ཆེན་པོ་ཆོས་གྲགས་རྒྱ་མཚོས་གསུང་བཤད་རྒྱས་པར་ལན་གྲངས་གནང་བའི་ཞལ་གྱི་རྒྱུན་དྲི་མ་མེད་པ་སྙིང་པོར་བྱས་ཏེ་དོ་ཧ་སྐོར་གསུམ་གྱི་རྒྱས་འགྲེལ་ཞལ་སློབ་ཀྱི་ཐུ་བོ་མཁས་པ་ཆེན་པོ་ཤར་དྭགས་པོའི་པཎྜི་ཏ་གསུམ་པ་ཀརྨ་ཕྲིན་ལས་ཕྱོགས་ཐམས་ཅད་ལས་རྣམ་པར་རྒྱལ་བས་མཛད་པའི་སེམས་ཀྱི་རང་ཞལ་ལྟ་བའི་མེ་ལོང་ཞེས་བྱ་བ་སོགས་སྒྲུབ་བརྒྱུད་འདི་ལ་བཤད་རྒྱུན་དང་ཡིག་ཆ་ཁྱད་པར་ཅན་ཇི་སྙེད་བཞུགས་པར་ངེས་ཀྱང༌། སྤྱིར་སྙིགས་མའི་དུས་སུ་གལ་ཆུང་ཆོས་ལ་བྱེད་པའི་ལས་ངན་གྱི་མཚོ་བརྡོལ་བས་དམ་པའི་ཆོས་དང་འབབ་པའི་ཆུ་གཉིས་ཉེ་བར་མཁོ་བ་ན་ལོངས་སྤྱད་པ་ཙམ་ལས། རྒྱུན་ནུབ་པར་དོགས་པ་སོགས་ཀྱི་གཉེར་ཁ་བྱེད་པ་ཤིན་ཏུ་ཉུང༌། ཁྱད་པར་རང་རེ་དྭགས་བརྒྱུད་པའང་ཕྱིས་སུ་གཞན་གྱི་ལད་མོའི་རྗེས་སུ་གཡམ་ལ་རྒྱུགས་ཏེ་སྙན་སྙན་ཆེ་ཆེའི་ཆོས་སྐད་དང་རྣམ་གྲངས་མང་པོ་བགྲངས་པའི་བཤད་ཡམ་འཇའ་ཚོན་གྱི་རི་མོ་ལ་གཡེངས་པའི་བར་དུ། རང་ལུགས་སྙིང་པོའི་དོན་གྱི་གདམས་ཟབ་ཕལ་ཆེ་བའི་སྨིན་གྲོལ་བཤད་བཀའ་དང་བཅས་པ་མཁའ་ལ་སྤྱོད་པའི་རྟེན་གྱི་གཙོ་བོར་སྔར་ནས་གཤེགས་ལ། ཅུང་ཟད་མཆིས་པ་རྣམས་ཀྱང་གཤེགས་པར་འགྱུར་བ་ལ་ཆེས་མི་རིང་བ་འདི་ལྟར་ནའང༌། ཀུན་མཁྱེན་ཆོས་རྗེ་བློ་གྲོས་མཐའ་ཡས་ཀྱི་ཚད་མེད་པའི་བཀའ་དྲིན་ལས་དོ་ཧ་གསུམ་གྱི་བཤད་ལུང་མ་ཆད་ཙམ་དང༌། རྒྱ་གཞུང་འདི་དག་གི་བཀླགས་ལུང༌། མར་རྔོག་གི་རྒྱུད་སྡེ་རྣམས་ཀྱི་སྨིན་གྲོལ་མན་ངག་ཟབ་མོའི་ཉམས་ཁྲིད་བཅས་དབུགས་རྔ་མ་ཆད་ཙམ་བཞུགས་པ་ལགས་སོ། །གོང་དུ་སྨོས་པ་ལྟར་རྒྱལ་བ་བདུན་པ་ཆེན་པོས་ཡིད་ལ་མི་བྱེད་པའི་ཆོས་ཚུལ་འདི་དག་འཆད་རྩོད་རྩོམ་གསུམ་གྱིས་རྒྱ་ཆེར་སྤེལ་བའི་ཁུར་དངོས་བརྒྱུད་ནས་བཞེས་ཤིང༌། དོན་དམ་སྙིང་པོའི་གདམས་ཟབ་སྟོན་པའི་རྒྱ་གཞུང་དོ་ཧ་དང་བཅས་པའི་སྐོར་རྣམས་ཕྱོགས་གཅིག་ཏུ་བསྡོམས་པར་མཛད་པ་འདི་ལ་དགོས་པ་ཁྱད་པར་ཅན་མེད་པ་མ་ཡིན་ཏེ། སྤྱིར་སྙིང་པོའི་དོན་བརྒྱུད་ཀྱི་བསྟན་འཛིན་ཀུན་གྱི་སྤྱི་ནོར། ཐོས་བསམ་སྒོམ་པའི་རྒྱབ་བརྟེན། སྒོས་སྒྲུབ་བརྒྱུད་ངེས་དོན་སྙིང་པོའི་བསྟན་པའི་བཙས། གཞུང་རིན་ཆེན་དབང་གི་རྒྱལ་པོ་འདི་དག་འཐོར་ཐབས་སུ་གནས་པ་དཀྱུས་གཅིག་ཏུ་བསྡེབས་པས་བཙལ་སླ་ཞིང་མི་ནུབ་པའི་ཆ་རྐྱེན་དུ་དགོངས་ཏེ་ལྷན་ཅིག་ཏུ་བསྡོམས་པར་མཛད་པའོ། །གཉིས་པ་དེ་ཉིད་ཀྱིས་བསྡུས་པའི་གཞུང་གི་བཞུགས་ཚོགས་ཞར་བྱུང་ལུང་གི་བརྒྱུད་པ་སྨོས་པ་དང་བཅས་པ་ནི། ཐོག་མར་གླེགས་བམ། ཨོཾ་ལ། གང་ལ་བརྟེན་པའི་རྒྱུད་ནི། རྒྱུད་ཀྱི་རྒྱལ་པོ་དཔལ་རྙོགས་པ་མེད་པ་རྒྱ་གར་གྱི་མཁན་པོ་ཀ་ཡསྠཱ་ས་ག་ག་ཡ་དྷ་ར་དང༌། ལོ་ཙཱ་བ་ཤཱཀྱ་ཡེ་ཤེས་ཀྱི་འགྱུར། དེའི་དཀའ་འགྲེལ་གཞོན་ནུ་ཟླ་བས་མཛད་པ་བཛྲ་པཱ་ཎི་དང༌། ལོ་ཙཱ་བ་བ་ཧུ་ར་ཛྙཱ་ནཱ་ཀ་རའི་འགྱུར་རོ། །ཕྱག་རྒྱ་ཆེན་པོའི་གཞུང་བཤད་པ་ཚིག་གི་སྐོར་ལ། གྲུབ་པ་སྡེ་བདུན། སྙིང་པོ་སྐོར་དྲུག །ཡིད་ལ་མི་བྱེད་པའི་ཆོས་ཉི་ཤུ་རྩ་ལྔ་རྗེས་འབྲངས་དང་བཅས་པ་རྣམས་སུ་གྲགས་པ་ལས། རྣལ་འབྱོར་བླ་ན་མེད་པའི་རྒྱུད་སྡེ་ཐམས་ཅད་ཀྱི་དོན་གྱི་སྙིང་པོ་ཕྱུང་བ་གྲུབ་པ་སྡེ་བདུན་ནི། ༡ རྒྱུད་མ་ལུས་པའི་དམ་པའི་དོན་ངེས་པར་བསྐུལ་བར་བྱེད་པ་དཔལ་གསང་བ་གྲུབ་པ་པདྨ་བཛྲས་མཛད་པ་ཀྲྀཥྞ་པཎྜི་ཏ་དང༌། ལོ་ཙཱ་བ་ཚུལ་ཁྲིམས་རྒྱལ་བའི་འགྱུར། ༢ ཐབས་དང་ཤེས་རབ་གཏན་ལ་དབབ་པ་གྲུབ་པའི་སློབ་དཔོན་པདྨ་བཛྲའི་སློབ་མ་ཡན་ལག་མེད་པའི་རྡོ་རྗེས་མཛད་པ་ཤཱནྟི་བྷ་དྲ་དང༌། ལོ་ཙཱ་བ་འགོས་ལྷས་བཙས་ཀྱི་འགྱུར། ༣ ཡེ་ཤེས་གྲུབ་པ་ཡན་ལག་མེད་པའི་རྡོ་རྗེའི་སློབ་མ་ཨིནྡྲ་བྷཱུ་ཏིས་མཛད་པ་ཤྲདྡྷཱ་ཀ་ར་ཝརྨ་དང༌། ལོ་ཙཱ་བ་རིན་ཆེན་བཟང་པོའི་འགྱུར། སླད་ཀྱིས་ཚུལ་ཁྲིམས་རྒྱལ་བས་བཅོས་པ། ༤ གཉིས་མེད་གྲུབ་པ་ཨིནྡྲ་བྷཱུ་ཏིའི་སློབ་མ་ལྕམ་ལཀྵྨཱའམ་ལྷ་མོ་དཔལ་མོས་མཛད་པ་ཤཱདྡྷཱ་ཀ་ར་ཝརྨ་དང༌། ལོ་ཆེན་རིན་ཆེན་བཟང་པོའི་འགྱུར། ༥ དངོས་པོ་གསལ་བའི་དེ་ཁོ་ན་ཉིད་གྲུབ་པ་དཔལ་མོའི་སློབ་མ་སློབ་དཔོན་བི་ལཱ་བཛྲ་སྟེ་སྒེག་པའི་རྡོ་རྗེས་མཛད་པ་ཤཱནྟི་བྷ་དྲ་དང༌། ལོ་ཙཱ་བ་འགོས་ལྷས་བཙས་ཀྱི་འགྱུར། ༦ གསང་བ་ཆེན་པོའི་དེ་ཁོ་ན་ཉིད་གྲུབ་པའི་མན་ངག་སྒེག་པའི་རྡོ་རྗེའི་སློབ་མ་དཱ་རི་ཀ་པས་མཛད་པ་ཤཱནྟི་བྷ་དྲ་དང༌། ལོ་ཙཱ་བ་འགོས་ལྷས་བཙས་ཀྱི་འགྱུར། ༧ དཔལ་ལྷན་ཅིག་སྐྱེས་པ་གྲུབ་པ་ཞེས་བྱ་བ་སྒེག་པའི་རྡོ་རྗེའི་སློབ་མ་ཌོམྦི་ཧེ་རུ་ཀས་མཛད་པ་དཔའ་བོ་རྡོ་རྗེ་དང༌། འབྲོག་མིའི་འགྱུར་བཅས་ལ་གྲུབ་པ་སྡེ་བདུན་དང༌། ༨ དེ་སྟེང་དངོས་པོ་གསལ་བའི་རྗེས་འགྲོ་དེ་ཁོ་ན་ཉིད་གྲུབ་པ་དཱ་རི་ཀ་པའི་སློབ་མ་ལྷན་ཅིག་སྐྱེས་པའི་རྣལ་འབྱོར་མ་ཙིནྟོས་མཛད་པ་རྣམས་ལ་གྲུབ་པ་སྡེ་བརྒྱད་དུ་གྲགས་ཤིང༌། དེ་དག་དང་རྗེས་འབྲེལ་ལྷན་ཅིག་སྐྱེས་པ་གྲུབ་པ་ཨིནྡྲ་བྷཱུ་ཏི་ཆུང་བའམ་གྲུབ་ཆེན་ལྭ་བ་པས་མཛད་པ་ཟླ་མངོན་དང་འབྲོ་ཤེས་རབ་གྲགས་ཀྱི་འགྱུར། དེའི་འགྲེལ་པ་ལྷ་ལྕམ་རྗེ་བཙུན་མ་ཆེན་མོ་དཔལ་མོས་མཛད་པ་རྒྱ་གར་གྱི་མཁན་པོ་མ་ན་བི་ཧར་པཱ་ལ་དང༌། ལོ་ཙཱ་བ་འབྲོ་ཤེས་རབ་གྲགས་ཀྱི་འགྱུར། དེ་ཁོ་ན་ཉིད་གྲུབ་པ་ཀེ་ར་ལི་པས་མཛད་པ་བཛྲ་པཱ་ཎི་དང༌། ལོ་ཙཱ་བ་རྨ་བན་ཆོས་འབར་གྱི་འགྱུར་རོ། །སྙིང་པོ་སྐོར་དྲུག་ནི། ༡ དོ་ཧ་མཛོད་ཅེས་བྱ་བ་དེ་ཁོ་ན་ཉིད་རྣལ་དུ་མཚོན་པ་དོན་དམ་པའི་ཡི་གེ་དཔལ་ས་ར་ཧས་མཛད་པ་དམངས་དོ་ཧར་གྲགས་པ་བཛྲ་པཱ་ཎི་དང༌། ལོ་ཙཱ་བ་རྨ་བན་ཆོས་འབར་གྱི་འགྱུར་ལ་སླད་ཀྱིས་འབྲོག་མི་ཇོ་སྲས་དང༌། ཚུལ་ཁྲིམས་རྒྱལ་བས་ཞུས་དག་བགྱིས་པ། ༢ ཕྱག་རྒྱ་བཞི་རྗེས་སུ་བསྟན་པ་ཀླུ་སྒྲུབ་ཀྱིས་མཛད་པ། ༣ སེམས་ཀྱི་སྒྲིབ་སྦྱོང་ཨཱརྻ་དེ་བས་མཛད་པ། ༤ ཤེས་རབ་ཡེ་ཤེས་གསལ་བ་དེ་བ་ཨཱ་ཀ་རེནྡྲས་མཛད་པ་བཛྲ་པཱ་ཎི་དང༌། ལོ་ཙཱ་བ་ཚུལ་ཁྲིམས་རྒྱལ་བའི་འགྱུར་ལ་དྷརྨ་ཀཱིརྟི་དང༌། གཉན་ཆུང་གིས་འགྱུར་བཅོས་མཛད་པ། ༥ གནས་པ་བསྡུ་བ་ལྷན་ཅིག་སྐྱེས་པའི་རྡོ་རྗེས་མཛད་པ་བླ་མ་དྷི་རི་ཤྲཱི་ཛྙཱ་ན་དང༌། རྨ་བན་ཆོས་འབར་གྱི་འགྱུར་ལ་སླད་ཀྱིས་དེ་ཉིད་ཀྱིས་བཅོས་པ། ༦ བསམ་གྱིས་མི་ཁྱབ་པའི་རིམ་པའི་མན་ངག་ཏོག་ཙེ་པས་མཛད་པ་དགེ་བའི་མྱུ་གུ་དང༌། ལོ་ཙཱ་བ་འགོས་ལྷས་བཙས་ཀྱི་འགྱུར་རྣམས་སོ། །ཡིད་ལ་མི་བྱེད་པའི་ཆོས་ཉི་ཤུ་རྩ་ལྔའམ་ཨ་མ་ན་ས་ཀ་རའི་སྐོར་དུ་གྲགས་པ། མཻ་ཏྲི་པའི་ཕྲ་མོ་རྣམས་ལས། ལྟ་བ་ངན་སེལ་བཛྲ་པཱ་ཎི་དང༌། ཚུལ་ཁྲིམས་རྒྱལ་བའི་འགྱུར། ལྟ་བ་ངན་སེལ་གྱི་དཀའ་འགྲེལ་གཉིས་མེད་རྡོ་རྗེས་མཛད་པ། ཟུང་འཇུག་ངེས་བསྟན་ནག་ཚོའི་འགྱུར། དོ་ཧ་ཏི་ཞེས་བྱ་བ་དེ་ཁོ་ན་ཉིད་ཀྱི་མན་ངག །ཐབས་དང་ཤེས་རབ་རྩེ་བ་ལྔ་པ་མཚུར་འགྱུར། རབ་ཏུ་གནས་པ་གསལ་བར་སྟོན་པ་ནག་ཚོའི་འགྱུར། ལྷན་ཅིག་སྐྱེས་པ་དྲུག་པ་མཚུར་འགྱུར། དེ་ཁོ་ན་ཉིད་བཅུ་པ་ནག་ཚོའི་འགྱུར། དབུ་མ་དྲུག་པ༌། ཡིད་ལ་མི་བྱེད་པ་སྟོན་པ་རྨ་བན་གྱི་འགྱུར། མི་ཕྱེད་པ་ལྔ་པ། དགའ་བཅུག་ལྔ་པ་མཚུར་འགྱུར། སྒྱུ་མ་ངེས་བསྟན་ནག་ཚོར་འགྱུར། རྨི་ལམ་ངེས་བསྟན་ནག་ཚོའི་འགྱུར། བདེ་ཆེན་གསལ་བ། དེ་ཁོ་ན་ཉིད་རིན་ཆེན་ཕྲེང་བ་ནག་ཚོའི་འགྱུར། དེ་ཁོ་ན་ཉིད་རབ་ཏུ་བསྟན་པ་ནག་ཚོའི་འགྱུར། དེ་བཞིན་གཤེགས་པ་ལྔའི་ཕྱག་རྒྱ་རྣམ་པར་བཤད་པ་ནག་ཚོའི་འགྱུར། དབང་གི་དགོས་པ་མདོར་བསྡུས་ནག་ཚོའི་འགྱུར། དབང་གི་བྱ་བ་མདོར་བསྡུས་པ། རྡོ་རྗེ་སེམས་དཔའི་རང་བཞིན་ལྔ་པ། ཐེག་ཆེན་ཉི་ཤུ་པ་མཚུར་གྱི་འགྱུར། དེ་ཁོ་ན་ཉིད་ཉི་ཤུ་པ་དབང་བསྐུར་ངེས་བསྟན་ནག་ཚོའི་འགྱུར་རྣམས་མཻ་ཏྲི་པས་མཛད་པ། ཤེས་པ་སྤྲོ་བསྡུ་མེད་པར་འཇོག་པའི་མན་ངག་གསང་བ་དམ་པ། དེ་རྣམས་དང་རྗེས་སུ་འབྲེལ་བ་བཀས་བསྐུལ་གྱི་ཆོས་བཞིར་གྲགས་པ་ལས་དབང་བསྐུར་ངེས་བསྟན་གྱི་འགྲེལ་པར་མ་པཱ་ལས་མཛད་པ་སནྟ་བྷ་དྲ་དང༌། ཚུལ་ཁྲིམས་རྒྱལ་བའི་འགྱུར་ལ་བཛྲ་པཱ་ཎི་དང༌། ལོ་ཙཱ་བ་དེ་ཉིད་ཀྱིས་འགྱུར་བཅོས་མཛད་ཅིང༌། སླད་ཀྱི་མཁན་པོ་སུ་ཀ་ན་ཀ་ཤྲཱི་དང༌། ལོ་ཙཱ་བ་པ་ཚབ་ཉི་མ་གྲགས་ཀྱིས་འགྱུར་བཅོས་མཛད་པ་བཅས་བཞུགས། གླེགས་བམ། ཨཱཿལ། དེ་ཁོ་ན་ཉིད་བཅུ་པའི་འགྲེལ་པ་ལྷན་ཅིག་སྐྱེས་པའི་རྡོ་རྗེས་མཛད་པ་བཛྲ་པཱ་ཎི་ལས་མཉན་ཏེ་སླད་ཀྱི་པཎྜི་ཏ་ཀ་ལཱ་ཎི་ཝརྨ་དང༌། ལོ་ཙཱ་བ་མཚུར་གྱི་འགྱུར། བཛྲ་པཱ་ཎིས་མཛད་པའི་རྡོ་རྗེའི་ཚིག་མཁན་པོ་དེ་ཉིད་དང་མཚུར་ཛྙཱ་ན་ཨཱ་ཀ་ར་དང་གཉན་ཆུང་གི་འགྱུར། པཎྜི་ཏ་བཛྲ་པཱ་ཎིས་མཛད་པའི་ལྟ་བ་ངན་སེལ་གྱི་དྲན་པ། གཞན་ཡང་ཕྱག་རྒྱ་བཞིའི་འགྲེལ་པ་རིན་ཆེན་སྙིང་པོ་རྗེ་བཙུན་བྷི་ཏ་ཀརྨས་མཛད་པ། བསྒོམ་པའི་རིམ་པ་དྲུག་པ་ཞེས་བྱ་བའི་མན་ངག་དག་གི་གཞུང༌། སྙིང་པོའི་དེ་ཁོ་ན་ཉིད་རིན་པོ་ཆེའི་འོད་ཅེས་བྱ་བ་ནཱ་རོ་པས་མཛད་པ་རིན་ཆེན་རྒྱལ་མཚན་གྱི་འགྱུར་རྣམས་སོ། །ཡིད་ལ་མི་བྱེད་པའི་དེ་ཁོ་ན་ཉིད་གཙོ་བོར་སྟོན་པ་དོ་ཧ་མཛོད་ཀྱི་རྡོ་རྗེའི་གླུའི་སྐོར་ལ། སྐུའི་མཛོད་འཆི་མེད་རྡོ་རྗེའི་གླུ། གསུང་གི་མཛོད་འཇམ་དབྱངས་རྡོ་རྗེའི་གླུ། ཐུགས་ཀྱི་མཛོད་སྐྱེ་མེད་རྡོ་རྗེའི་གླུ། སྐུ་གསུང་ཐུགས་ཡིད་ལ་མི་བྱེད་པའི་ཕྱག་རྒྱ་ཆེན་པོ་རྣམས་ས་ར་ཧས་མཛད་པ་ཀྲྀཥྞ་པཎྜི་ཏའི་རང་འགྱུར། ཕྱག་རྒྱ་ཆེན་པོ་འཆི་ཁ་མའི་གདམས་པ་དོ་ཧ་མཛོད་ཅེས་བྱ་བ་ཕྱག་རྒྱ་ཆེན་པོའི་མན་ངག །ས་ར་ཧའི་ཚིགས་སུ་བཅད་པ་བཅུ་གཉིས་ཀྱི་རྣམ་བཤད་ས་ར་ཧས་མཛད་པ། ཀ་ཁའི་དོ་ཧ་ས་ར་ཧས་མཛད་པ་བཻ་རོ་ཙ་ནའི་རང་འགྱུར། ཀ་ཁའི་དོ་ཧའི་བཤད་པ་བཻ་རོ་ཙ་ནའི་རང་འགྱུར། རྩེ་མོ་དོ་ཧའི་གླུ་ཀྲྀཥྞ་པཎྜི་ཏའི་རང་འགྱུར། ནག་པོ་རྡོ་རྗེ་ཞབས་ཀྱིས་མཛད་པའི་དོ་ཧ་མཛོད་བཻ་རོ་ཙ་ནའི་རང་འགྱུར་དང༌། དེའི་རྒྱ་ཆེར་འགྲེལ་པ་འོད་དཔག་མེད་ཀྱིས་མཛད་པ༌། དོ་ཧ་མཛོད་ཅེས་བྱ་བ་སྤྱོད་པའི་གླུ་རྒྱལ་པོ་དོ་ཧར་གྲགས་པ་སློབ་དཔོན་ས་ར་ཧས་མཛད་པ། དོ་ཧ་མཛོད་ཀྱི་དཀའ་འགྲེལ་སློབ་དཔོན་གཉིས་མེད་རྡོ་རྗེས་མཛད་པ་མར་མེ་མཛད་རཀྵི་ཏ་དང་བ་རིའི་འགྱུར་ལ་བཻ་རོ་ཙ་ནས་ཅུང་ཟད་བཅོས་པ། དོ་ཧ་མཛོད་ཀྱི་དཀའ་འགྲེལ་ཐར་པའི་འབྱུང་གནས་སྦས་པས་མཛད་པ་རྒྱལ་བ་ལྷ་དང་རྒྱ་ལོ་ཙཱ་བའི་འགྱུར། མི་ཟད་པའི་གཏེར་མཛོད་ཡོངས་སུ་གང་བའི་གླུ་ས་ར་ཧས་མཛད་པ། དེའི་རྒྱ་ཆེར་འགྲེལ་པ་གཉིས་མེད་རྡོ་རྗེས་མཛད་པ་པྲ་ཛྙཱ་ཤྲཱི་ཛྙཱ་ན་ཀཱིརྟིའི་རང་འགྱུར། ཏིལླི་པའི་དོ་ཧ་བཻ་རོ་ཙ་ནའི་རང་འགྱུར། དོ་ཧ་མཛོད་ཅེས་བྱ་བའམ་དོ་ཧ་སེང་གེར་གྲགས་པ་གྲུབ་ཆེན་བི་རཱུ་པས་མཛད་པ་བཻ་རོ་ཙ་ནའི་རང་འགྱུར། བཙུན་མོའི་དོ་ཧར་གྲགས། མཆན་ཆོས་ཐམས་ཅད་རབ་ཏུ་མི་གནས་པར་སྟོན་པ་དེ་ཁོ་ན་ཉིད་ཚིགས་སུ་བཅད་པ་ཕྱེད་ཀྱི་འགྲེལ་པ་ཨ་ཝ་བྷཱུ་ཏི་པས་མཛད་པ། དངོས་པོ་སྦྱོང་བ་ཀླུ་སྒྲུབ་ཀྱིས་མཛད་པ་བཛྲ་པཱ་ཎི་དང་རྨ་བན་གྱི་འགྱུར། རྣམ་པར་མི་རྟོག་པའི་རབ་བྱེད་ཨཱརྻ་དེ་བས་མཛད་པ་མ་ཧཱ་ཀཱ་རུ་ཎ་དང་རྨ་བན་གྱི་འགྱུར། མ་རྟོགས་པ་རྟོགས་པར་བྱེད་པ་གཉིས་མེད་རྡོ་རྗེས་མཛད་པ་བཛྲ་པཱ་ཎི་དང་རྨ་བན་གྱི་འགྱུར། སྙིང་པོ་ཀུན་ལས་བཏུས་པའི་རབ་བྱེད་ཨཱ་ནནྡ་བཛྲ་པཱ་ཎི་དང་རྨ་བན་གྱི་འགྱུར། བདུད་རྩི་གྲུབ་པ་བིརྺ་པས་མཛད་པ་རྒྱ་གར་ཨེ་ཏེ་པའི་འགྱུར། ཏིལླི་པའི་ཕྱག་རྒྱ་ཆེན་པོ་གངྒཱ་མ། ནཱ་རོ་པའི་ཕྱག་རྒྱ་ཆེན་པོ་ཚིག་བསྡུས་དཔལ་མཁའ་སྤྱོད་དབང་པོའི་མཆན་དང་བཅས་པ། བདག་བྱིན་རླབས་པའི་རིམ་པ་ས་ར་ཧས་མཛད་པ་ཤཱནྟི་བྷ་དྲ་དང་རྨ་བན་གྱི་འགྱུར། སེམས་བརྟག་པའི་རིམ་པ་ཚུལ་ཁྲིམས་འཕགས་པས་མཛད་པ་ཀ་ན་ཀ་དང་རྨ་བན་གྱི་འགྱུར། མན་ངག་ཚིགས་སུ་བཅད་པ་བཅུ་གཉིས་པ་ས་ར་ཧས་གསུངས་པ། དངོས་པོའི་གནས་ལུགས་བསྒོམ་པ་ནོར་བུའི་གླིང་པ་བདེ་བའི་རྡོ་རྗེས་མཛད་པ། ཚིགས་སུ་བཅད་པའི་མཛོད་སྤྱོད་པ་བས་མཛད་པ་དཱི་པཾ་ཀ་ར་རཀྵི་ཏ་དང་མར་པ་ཆོས་ཀྱི་དབང་ཕྱུག་གི་འགྱུར། ཚིགས་སུ་བཅད་པ་ལྔ་པ་ནག་པོ་པས་མཛད་པ་བཻ་རོ་ཙ་ནའི་འགྱུར། དཔལ་རྡོ་རྗེའི་གླུ་རྣལ་འབྱོར་སྤྱོད་པའི་བསམ་གཏན་ཀ་རོ་པས་མཛད་པ། བིརྺ་པའི་ཚིག་རྐང་བརྒྱད་ཅུ་རྩ་བཞི། སྤྱོད་པའི་གླུའི་མཛོད་ཀྱི་འགྲེལ་པ་གྲུབ་པ་རྣམས་ཀྱི་རྡོ་རྗེའི་གླུ་གསལ་བ་ཐུབ་པས་བྱིན་གྱིས་མཛད་པ་པཎྜི་ཏ་ཀཱིརྟི་ཙནྡྲའི་ཞལ་སྔ་ནས་གཞུང་གདམས་པ་དང་བཅས་པ་ལེགས་པར་མཉན་ཏེ་ཡར་ཀླུང་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་བ་བཅས་བཞུགས། 
	གླེགས་བམ། ཧཱུྃ་ལ། ཀླུ་སྒྲུབ་ཀྱི་ཚིགས་སུ་བཅད་པ་ཕྱེད་དང་ལྔའི་འགྲེལ་པ། ཕྱག་རྒྱ་བཞིའི་མན་ངག་གཉིས་མེད་རྡོ་རྗེས་མཛད་པ་བཛྲ་པཱ་ཎི་དང་ནག་ཚོ་ཚུལ་ཁྲིམས་རྒྱལ་བའི་འགྱུར། ནཱ་རོ་པའི་རྡོ་རྗེའི་གླུ་ཚན་གཉིས། ནག་པོ་པའི་གླུ་ཚན་གཉིས། ལྷན་ཅིག་སྐྱེས་པའི་གླུ་ཞི་བ་ལྷས་མཛད་པ་རྨ་བན་གྱི་འགྱུར། རྣམ་རྟོག་སྤངས་པའི་གླུ་ལཱི་ལ་པས་མཛད་པ། ལས་ཀྱི་གཏུམ་མོ་དོ་ཧ་མཛོད་ཀྱི་གླུ་བི་རཱུ་མས་མཛད་པ། དཔྱིད་ཀྱི་ཐིག་ཁེ་དོ་ཧ་མཛོད་ཀྱི་གླུ་ས་ར་ཧས་མཛད་པ། གཉིས་མེད་ཀྱི་རྩ་བ་བསྒོམ་པའི་རིམ་པ་སློབ་དཔོན་ནི་ལ་ཁན་དྷས་མཛད་པ། ཕྲ་བའི་རྣལ་འབྱོར་སློབ་དཔོན་ས་མུ་དྲས་མཛད་པ། རང་བཞིན་གྱི་དོ་ཧ་མཛོད་ཀྱི་གླུའི་ལྟ་བ་ལོ་ཧི་པས་མཛད་པ། ལྟ་སྒོམ་ལོ་ཧི་པས་མཛད་པ། ལྟ་སྒོམ་སྤྱོད་པ་འབྲས་བུའི་དོ་ཧའི་གླུ་ས་ར་ཧས་མཛད་པ། མཛོད་ཀྱི་དེ་ཉིད་ཀྱི་གླུ་སློབ་དཔོན་ཀ་མ་ལ་ནས་བརྒྱུད་པ་ཐ་ག་ནས་མཛད་པ། སྤྱོད་པའི་དོ་ཧ་མཛོད་ཀྱི་གླུ་ཀཾ་ཀ་ནས་གསུངས་པ། ལྷན་ཅིག་སྐྱེས་པའི་དོ་ཧ་མཛོད་ཀྱི་གླུའི་ལྟ་བ་སློབ་དཔོན་བྷ་དྷེས་མཛད་པ། བདེ་གཤེགས་ཀྱི་ལྟ་བའི་གླུ་སློབ་དཔོན་དྷརྨ་པས་མཛད་པ། རླུང་གི་དེ་ཉིད་ཀྱི་དོ་ཧའི་གླུ་སློབ་དཔོན་མ་ཧི་པས་མཛད་པ། རྡོ་རྗེ་བཞིའི་གླུ་ཨ་བ་དྷཱུ་ཏི་པས་མཛད་པ། བླ་མ་མཻ་ཏྲི་པའི་གླུ། ས་ར་ཧའི་གླུ། ཡང་ས་ར་ཧའི་གླུབཻ་རུ་བྱེད་པའི་གླུ། ཀཧྞ་པའི་གླུ། བླ་མ་རྗེ་བཙུན་རཥྚི་ཛྙཱ་ནའི་ཞལ་སྔ་ནས་ཀྱི་རྡོ་རྗེའི་གླུ། ཡང་དེ་ཉིད་ཀྱི་གླུ། ཀྱེ་མ་ཁམས་གསུམ་སེམས་ཅན་རྣམས། །ཞེས་པའི་གླུ།  ཀརྞ་རིའི་གླུ། མ་ཏི་ཙིཏྲའི་གླུ། འདས་དང་མ་འོངས་ད་ལྟ་ཞེས་པའི་གླུ། བདག་ནི་འདུག་སྟེ་ཤི་དང་མ་ཤི་མེད་ཅེས་པའི་གླུ། ཨཱ་ཙརྻ་དཔའ་བོ་རྣམ་པར་སྣང་མཛད་ཀྱི་གླུ། ནཱ་རོ་པའི་གླུ། ལཱུ་ཧི་པའི་གླུ། ཌོམ་བྷི་པའི་གླུ། བི་རཱུ་པའི་གླུ། ལྭ་བ་པའི་གླུ། མ་ཧཱ་སུ་ཁ་ཏ་ཡི་གླུ། རྣལ་འབྱོར་པ་པྲ་ས་རའི་གླུ། ཀླུ་སྒྲུབ་ཀྱི་གླུ། དཱི་པཾ་ཀ་ར་ཤྲཱི་ཛྙཱ་ནའི་ཆོས་ཀྱི་གླུ། ན་ནི་སྐྱེ་མེད་འཆི་མེད་ཅེས་པའི་གླུ། དོ་ཧ་སྤྱོད་པའི་གླུའི་ལྟ་བ་སློབ་དཔོན་ཀི་ར་པས་གསུངས་པ། སྟོང་ཉིད་ཀྱི་ལྟ་བ་སློབ་དཔོན་ཤ་བ་རིས་གསུངས་པ། བདེ་སྡུག་གཉིས་བྲལ་གྱི་ལྟ་བ་སློབ་དཔོན་ཤཱནྟི་པས་མཛད་པ། འབྲེལ་མེད་ཀྱི་ལྟ་བ་སློབ་དཔོན་ཀཾ་པ་ལས་མཛད་པ་རཏྣ་པཱ་ལའི་རང་འགྱུར། ཞེན་མེད་ཀྱི་ལྟ་བ་སློབ་དཔོན་ཀཾ་པ་ལས་མཛད་པ། སྟོང་ཉིད་སྙིང་རྗེའི་ལྟ་བ་སློབ་དཔོན་ཙ་ཏ་པས་མཛད་པ། སེམས་ཉིད་རིན་ཆེན་གྱི་ལྟ་བ་སློབ་དཔོན་བྷེ་ཏ་ནས་མཛད་པ། དེ་ཉིད་བརྒྱད་ཀྱི་ལྟ་བ་ཨིནྡྲ་བྷཱུ་ཏིས་མཛད་པ། སེམས་ཉིད་ཀྱི་རྟོག་པ་འཇོམས་པའི་ལྟ་བ་སློབ་དཔོན་ལཀྵ་མཱིས་མཛད་པ། མྱ་ངན་གྱི་ལྟ་བ་བྷ་ཧཱུ་རིས་མཛད་པ། སེམས་ཙམ་གྱི་ལྟ་བ་སློབ་དཔོན་མཻ་ཏྲི་པས་གསུངས་པ། སྙིང་རྗེ་སྤྱོད་པ་ཐོབ་པའི་ལྟ་བ་སློབ་དཔོན་ས་ར་བྷ་ཝས་མཛད་པ། འབྲེལ་མེད་ཀྱི་ལྟ་བ་སློབ་དཔོན་ནག་པོ་པས་མཛད་པ། དེ་བཞིན་ཉིད་ཀྱི་ལྟ་བ་དཱ་རི་ཀ་པས་མཛད་པ། ཚུལ་ཁྲིམས་ཀྱི་སྤྱོད་དཱི་པའི་གླུ་སློབ་དཔོན་ཆེན་པོ་དཔལ་མར་མེ་མཛད་ཀྱིས་གསུངས་པ་པཎྜི་ཏ་བཛྲ་པཱ་ཎི་དང༌། ལོ་ཙཱ་བ་དགེ་སློང་ཆོས་ཀྱི་ཤེས་རབ་ཀྱིས་བསྒྱུར་བ། སྤྱོད་པའི་གླུའི་འགྲེལ་དཱི་པ་དཔལ་མར་མེ་མཛད་ཡེ་ཤེས་ཀྱིས་མཛད་པ་མཁན་པོ་དེ་ཉིད་དང་ལོ་ཙཱ་ཚུལ་རྒྱལ་གྱི་འགྱུར། ཆོས་ཀྱི་དབྱིངས་དཱི་སུ་ལྟ་བའི་གླུ་དཱི་པཾ་ཀ་རས་མཛད་པ་ལོ་ཙཱ་བ་ཚུལ་རྒྱལ་གྱི་འགྱུར། ཏིང་ངེ་འཛིན་གྱི་གླུ་མར་མེ་མཛད་ཀྱིས་གསུངས་པ་ཚུལ་རྒྱལ་འགྱུར། རྡོ་རྗེ་གདན་གྱི་གླུ་མར་མེ་མཛད་ཀྱིས་གསུངས་པ། རྡོ་རྗེ་གདན་གྱི་རྡོ་རྗེའི་གླུའི་འགྲེལ་པ་དཱི་པཾ་ཀ་ར་ཤྲཱི་ཛྙཱ་ནས་མཛད་པ་ཚུལ་འགྱུར། ཐིག་ལེ་བཅུ་དྲུག་གི་ཉམས་ལེན་སློབ་དཔོན་ཀཾ་ཀ་རི་པས་མཛད་པ། ཕྱི་ནང་གི་བྱང་ཆུབ་ཀྱི་སེམས་བཅིང་བའི་མན་ངག་སློབ་དཔོན་མི་ན་པས་མཛད་པ། རླུང་གི་དེ་ཉིད་བསྒོམ་པའི་མན་ངག་སློབ་དཔོན་གོ་རཀྵས་མཛད་པ། རྣལ་འབྱོར་བཞིའི་ཉམས་ལེན་གྱི་ཐབས་སློབ་དཔོན་ཤཱན་ཏི་པས་མཛད་པ། རླུང་གི་དེ་ཉིད་བསྒོམ་པའི་མན་ངག་ཙོ་རངྒིས་མཛད་པ། རྡོ་རྗེ་མཁའ་འགྲོའི་རྫོགས་རིམ་བཱི་ན་པས་མཛད་པ། ཐབས་དང་ཤེས་རབ་གཏན་ལ་དབབ་པ་བསྡུས་པ་སློབ་དཔོན་ཙཱ་མ་རིས་གསུངས་པ། རང་བཞིན་གྲུབ་པ་མེད་པ་བཞིའི་མན་ངག་ཀླུ་སྒྲུབ་ཀྱིས་མཛད་པ། རིན་ཆེན་ཕྲེང་བ་བི་མ་ལ་ཨ་ལིས་མཛད་པ། སྙིང་རྗེ་བསྒོམ་པའི་མན་ངག་སློབ་དཔོན་ཏིལླི་པས་མཛད་པ། ཐེག་པ་ཆེན་པོའི་གནས་ལུགས་གཏན་ལ་འབེབས་པ་སློབ་དཔོན་དྷོ་ཀན་དྷིས་མཛད་པ། སེམས་ལ་གྲོས་འདེབས་པ་ཨ་ཛྙོ་ཀིས་མཛད་པ། གཞི་ལམ་འབྲས་བུ་བསྒོམ་པའི་ཕྱག་རྒྱ་ཆེན་པོའི་ཉམས་ལེན་སློབ་དཔོན་པཾ་ཀ་ལས་མཛད་པ། རྩ་རླུང་གི་སྒོ་ནས་རྣལ་འབྱོར་གྱི་སྤྱོད་པ་ཌོམྦི་པས་མཛད་པ། ཡི་གེ་གཉིས་པའི་མན་ངག་ཌོམྦི་པས་མཛད་པ། དེ་ཉིད་བདེ་བ་བསྒོམ་པའི་རྗེས་སུ་འགྲོ་བའི་རྣལ་འབྱོར་བསྒོམ་པའི་མན་ངག་ཀུཀྐུ་རི་པས་མཛད་པ། སེམས་དང་སེམས་ཉིད་འདུལ་བའི་ཐབས་སློབ་དཔོན་མེ་ཀོ་ལས་མཛད་པ། ལྷ་ཀུན་གྱི་རྫོགས་པའི་རིམ་པའི་ལམ་གྷ་དྷ་རི་པས་མཛད་པ། བསམ་གྱིས་མི་ཁྱབ་པ་བསྒོམ་པ་རཱ་ཧུ་ལས་མཛད་པ། རང་རིག་ཡེ་ཤེས་ཀྱི་ལྟ་བའི་ཉམས་ལེན་སློབ་དཔོན་ཙམྤ་ཀས་མཛད་པ། ཕྱག་རྒྱ་ཆེན་པོའི་གསེར་ཕྲེང་ཞེས་བྱ་བ་གྲུབ་པ་ཐོབ་པའི་རྣལ་འབྱོར་པ་དང༌། པཎྜི་ཏ་མང་པོས་གསུངས་པ་རྣམས་རྗེ་བཙུན་མངའ་བདག་མཻ་ཏྲི་པས་གཞུང་གཅིག་ཏུ་བསྡེབས་པའི་གདམས་པ། པཎྜི་ཏ་དེ་ཉིད་དང་ལོ་ཙཱ་བ་མར་པ་ཆོས་ཀྱི་བློ་གྲོས་ཀྱིས་བསྒྱུར་བ། སི་གྲུབ་ཐོབ་བརྒྱད་ཅུ་རྩ་བཞིའི་རྟོགས་པའི་སྙིང་པོ་སློབ་དཔོན་དཔའ་བོ་འོད་གསལ་གྱིས་ཕྱོགས་གཅིག་ཏུ་བསྡུས་པ་ཐུགས་ཀྱི་གསང་བ་གླུ་རུ་བླངས་པ་གྲུབ་ཐོབ་ཕོ་མོ་བརྒྱད་ཅུའི་རྟོགས་བརྗོད་ཐིག་སི་ལེ་དག་པའི་ཕྲེང་བ་ཞྭ་མ་ལོ་ཙཱ་བས་བསྒྱུར་བ། གྲུབ་ཐོབ་བཞི་བཅུའི་རྡོ་རྗེའི་མགུར་བཞེངས་པ་ཐིག་ལེ་གསེར་སཾ་གྱི་ཕྲེང་བ། ཡེ་ཤེས་ཀྱི་མཁའ་འགྲོ་མ་སུམ་ཅུ་རྩ་ལྔའི་རྟོགས་སི་བརྗོད་མཁའ་འགྲོ་མའི་གསང་མཛོད་ན་གནས་པ་ལས་དབྱིངས་ཀྱི་མཁའ་འགྲོ་རྣམས་ཀྱིས་བཀའ་བགྲོས་ནས་རྗེ་དམ་པ་རྒྱ་གར་ལ་གནང་བ་ཞྭ་མ་ལོ་ཙཱ་བའི་འགྱུར། མཁའ་འགྲོ་མའི་འབྱམས་⁽1761⁾་གླུ་རིང་སི་མོ་ཞེས་བྱ་བ་དང༌། རྣལ་འབྱོར་པ་ཐམས་ཅད་ཀྱི་དེ་ཁོ་ན་ཉིད་སྣང་སི་བ་ཞེས་བྱ་བ་གྲུབ་པ་རྣམས་ཀྱི་རྡོ་རྗེའི་མགུར་ལེའུ་དགུ་པ་རྗེ་དམ་པ་རྒྱ་གར་གྱི་ཞལ་སྔ་ནས་རང་འགྱུར་དུ་མཛད་པ། ཤེས་རབ་ཀྱི་ཕྲིན་ཡིག་སློབ་དཔོན་པདྨ་བཛྲ་གྱིས་མཛད་པ་པཎྜི་ཏ་ཤཱནྟི་བྷ་དྲ་དང་ལོ་ཙཱ་བ་འགོས་ལྷས་བཙས་ཀྱི་འགྱུར། རྣལ་འབྱོར་པའི་དྲི་རྟོགས་པའི་གེགས་སེལ་སངས་རྒྱས་གསང་བས་མཛད་པ། དུག་ལྔ་སྦས་པའི་ལམ་མཆོག་⁽1761⁾་ཏུ་གསང་བ་བསམ་གྱིས་མི་ཁྱབ་པ་འཕགས་པ་ལྷས་མཛད་པ། རྣལ་འབྱོར་གྱི་མཚན་དཱི་ཉིད་བདེན་པ་མཁས་པ་ཆེན་པོ་བྱང་ཆུབ་བཟང་པོས་མཛད་པ། ཤེས་རབ་རྩ་བ་དུས་ཀྱི་གཏམ་ཞེས་བྱ་བ་གཉིས་མེད་རྡོ་རྗེས་བྲམ་ཟེ་བྷ་ལེ་ལ་གདམས་པ། ཏིང་ངེ་འཛིན་ཚོགས་དཱི་ཀྱི་ལེའུ་མར་མར་མེ་མཛད་ཡེ་ཤེས་ཀྱིས་མཛད་པ་མཁན་པོ་དེ་ཉིད་དང་ལོ་ཙཱ་བ་ཤཱཀྱ་བློ་གྲོས་ཀྱི་འགྱུར། འཇིག་རྟེན་ལས་འདས་པའི་ཡན་དཱི་ལག་བདུན་པའི་ཆོ་ག་མར་མེ་མཛད་ཡེ་ཤེས་ཀྱིས་མཛད་པ། བདེ་བར་གཤེགས་པའི་བསྟན་པ་རིན་པོ་ཆེའི་གྲུ་མེ་བོ་ཆེ་པཎྜི་ཏ་ཆེན་པོ་ཨ་ཛི་ཏ་མི་ཏྲ་གུཔྟས་མཛད་པ། དཔལ་འཆིང་བ་མཻ་རྣམ་པར་གྲོལ་བའི་བསྟན་བཅོས་ནིཥྐ་ལངྐས་མཛད་པ་ཤྲཱི་ཛ་ག་ཏ་མི་ཏྲ་ཨཱ་ན་ནཱའི་ཞལ་སྔ་ནས་དང༌། ཁ་ཆེའི་པཎྜི་ཆེན་པོ་བུདྡྷ་ཤྲཱི་བྷ་དྲས་གཏན་ལ་ཕབ་ནས་ལོ་ཙཱ་བ་གནུབས་ཚུལ་ཁྲིམས་ཤེས་རབ་ཀྱི་འགྱུར། ལྟ་སྤྱོད་རྣམ་དག་གི་མན་ངག་མཻ་ཤཱཀྱ་ཤྲཱི་བྷ་དྲས་མཛད་པ་ཁྲོ་ཕུ་ལོ་ཙཱ་བ་བྱམས་པའི་དཔལ་གྱི་འགྱུར། གདམས་ངག་རིན་མཻ་ཆེན་འབྲུ་དགུ་ཤཱཀྱ་ཤྲཱི་བྷ་དྲས་མཛད་པ། དེ་ཉིད་སྐུ་འདའ་ཁར་ནམ་མཁར་བྱོན་མཻ་པའི་ཚིགས་བཅད། སྤུར་སྦྱངས་པའི་ཚེ་ཆུ་འཛིན་གྱི་ང་རོ་ལས་བྱུང་མཻ་བའི་བྱང་ཆུབ་ཀྱི་ཡན་ལག་བདུན་པ་པཎྜི་ཏ་ཕྱེད་དང་ཉིས་བརྒྱའི་ཐུགས་ལས་བྱུང་བ་ལོ་ཙཱ་བ་བྱམས་པའི་དཔལ་གྱི་འགྱུར། སེམས་རིན་པོ་ཆེ་སྦྱོང་བའི་ལམ་མཻ་འབྲས་བུདྡྷ་ཤི་ཛྙཱ་ནས་གསུངས་པ་ཁྲོ་ཕུ་ལོ་ཙཱ་བའི་འགྱུར། འཆིང་བ་རྣམ་མ་མཻ་གྲོལ་གྱི་མན་ངག་ཤི་ཛ་ག་ཏ་མི་ཏྲ་ཨཱ་ནནྟས་གསུངས་པ་ཁྲོ་ཕུ་ལོ་ཙཱ་བའི་འགྱུར། གྲུབ་པ་དམ་པའི་ལམ་ངེས་པ། རང་གི་སེམས་ཀྱི་མདུད་མཻ་པ་གྲོལ་བའི་གདམས་པ་བཤེས་གཉེན་དྲུག་གིས་ཞུས་པའི་དོན་དུ་གསུངས་པ། ཕྱག་རྒྱ་ཆེན་པོ་གཅིག་ཆོས་ཀྱི་དོ་ཧ་གནུབས་ལོ་ཙཱ་བས་བསྒྱུར་བ། ཏིང་ངེ་འཛིན་གྱི་དབང་མཻ་བསྐུར་གནུབས་ལོ་ཙཱ་བས་བསྒྱུར་བ། རྣལ་འབྱོར་པ་རང་གི་སེམས་ལ་མཻ་གསོས་འདེབས་པར་བྱེད་པའི་མན་ངག་ཚིགས་སུ་བཅད་པ་ཉི་ཤུ་རྩ་ལྔ་པ་ཞེས་བྱ་བ་དེ་ཁོ་ན་ཉིད་རྣལ་དུ་མཚོན་པར་བྱེད་པའི་དོ་ཧ་མི་ཏྲ་ཛོ་ཀི་དང་ལོ་ཙཱ་བ་བྱམས་པ་དཔལ་གྱི་འགྱུར། རྟོགས་བརྗོད་སུམ་མཻ་ཅུ་པ་མི་ཏྲ་ཛོ་ཀིས་མཛད་པ་དེ་ཉིད་དང༌། ལོ་ཙཱ་བ་ཤེས་རབ་རིན་ཆེན་གྱི་འགྱུར། ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག་ཅེས་བྱ་བ་རྣལ་འབྱོར་གྱི་དབང་ཕྱུག་བིརྺ་པས་མཛད་པ་པཎྜི་ཏ་དརྤ་ན་ཨཱ་ཙཱར་དང༌། གློ་བོ་ལོ་ཙཱ་བ་ཤེས་རབ་རིན་ཆེན་གྱིས་བསྒྱུར་བ། ལྷན་ཅིག་སྐྱེས་པའི་མན་ངག་བདག་བྱིན་རློབ་པ་རི་ཁྲོད་པ་ཆེན་པོའི་གསུང་མི་ཉག་ལོ་ཙཱ་བའི་འགྱུར། ཕྱག་རྒྱ་ཆེན་པོའི་མན་ངག་རི་ཁྲོད་ཆེན་པོའི་གསུང༌། བྱང་ཆུབ་སེམས་ཀྱི་འགྲེལ་པ་འཕགས་པ་ཀླུ་སྒྲུབ་ཀྱིས་མཛད་པ་གུ་ཎ་ཨཱ་ཀ་ར་ཤཱི་དང༌། ལོ་ཙཱ་བ་རང་ཞི་བཤེས་གཉེན་གྱི་འགྱུར་ལ་པ་ཚབ་ཉི་མ་གྲགས་ཀྱིས་བཅོས་པ། ཀྱེ་རྡོ་རྗེའི་རྫོགས་རིམ་གོ་བར་བྱེད་པའི་སྙིང་པོ་བརྒྱ་པ་སློབ་དཔོན་ཨཱརྻ་དེ་བའི་ཞལ་སྔ་ནས་མཛད་པ་ཤྲཱི་བ་ན་རཏྣ་དང་དགེ་སློང་བསོད་ནམས་རྒྱ་མཚོའི་སྡེའི་འགྱུར། བདེ་མཆོག་གི་རྫོགས་རིམ་སངས་རྒྱས་འཆར་བ་ལུ་ཡི་པས་མཛད་པ་གྲཱི་བ་ན་རཏྣ་དང༌། འགོས་ལོ་གཞོན་ནུ་དཔལ་གྱི་འགྱུར། དེ་ཁོ་ན་ཉིད་གྲུབ་པ་ཞེས་བྱ་བའི་རབ་ཏུ་བྱེད་པ་སློབ་དཔོན་ཞི་བ་འཚོས་མཛད་པ་དཱི་པཾ་ཀ་ར་དང་ལོ་ཙཱ་བ་རིན་ཆེན་བཟང་པོའི་འགྱུར། དཔལ་བདེ་ཆེན་གྲུབ་པ་སློབ་དཔོན་ཀོ་ལ་བས་གསུངས་པ་རཏྣ་པ་ལའི་རང་འགྱུར། ན་མོ་⁽1761⁾་བུདྡྷའི་འགྲེལ་པ། སེམས་ཀྱི་ལས་སྦྱོང་ཞེས་བྱ་བ་ཡེ་ཤེས་རྡོ་རྗེས་མཛད་པ་བཻ་རོ་ཙ་ན་རཀྵི་ཏ་དང༌། ལོ་ཙཱ་བ་གླན་དར་མ་བློ་གྲོས་ཀྱི་འགྱུར། སེམས་ཀྱི་རྡོ་རྗེའི་བསྟོད་པ་ཤློ་ཀ་བདུན་པ་ཀླུ་སྒྲུབ་ཀྱིས་མཛད་པ། བླ་མ་བརྒྱུད་པའི་རིམ་པའི་མན་ངག་བཛྲ་པཱ་ཎིས་མཛད་པ་དྷ་རི་ཛྙཱ་ན་དང་འབོག་མི་ཇོ་སྲས་ཀྱི་འགྱུར། དེ་ཁོ་ན་ཉིད་ལ་འཇུག་པ་ཞེས་བྱ་བ་དེ་བཞིན་གཤེགས་པའི་བཀའ་མ་ལུས་པ་མདོར་བསྡུས་ཏེ་བཤད་པའི་རབ་ཏུ་བྱེད་པ་སློབ་དཔོན་ཡེ་ཤེས་གྲགས་པའི་ཞལ་སྔ་ནས་མཛད་པ། དེ་ཁོ་ན་ཉིད་ཀྱི་སྙིང་པོ་བསྡུས་པ་སློབ་དཔོན་ཆོས་ཀྱི་དབང་པོས་མཛད་པ་ཛི་ན་རཏྣ་དང་ལོ་ཙཱ་རིན་ཆེན་བཟང་པོའི་འགྱུར། གསང་སྔགས་ཀྱི་ཚུལ་གྱི་སྣང་བ་སློབ་དཔོན་མཐོ་བཙུན་སོགས་ཀྱིས་མཛད་པ་པཎྜི་ཏ་ཤྲདྡྷཱ་ཀ་ར་ཝརྨ་དང༌། ལོ་ཙཱ་རིན་ཆེན་བཟང་པོའི་འགྱུར། ཚུལ་ཁྲིམས་སྒྲོན་མེ་སློབ་དཔོན་ཆེན་པོ་མཐོ་བཙུན་ཏྲི་པི་ཀ་མ་ལའི་ཞལ་སྔ་ནས་མཛད་པ་རྒྱ་གར་གྱི་མཁན་པོ་པདྨ་ཀ་ར་ཝརྨ་དང༌། ལོ་ཙཱ་བ་རིན་ཆེན་བཟང་པོས་བསྒྱུར་བ་རྣམས་དང༌། དཀར་ཆག་བརྒྱུད་ཡིག་སྒྲུབ་བརྒྱུད་གྲུབ་པའི་རྣ་རྒྱན་འདི་ཉིད་བཅས་ལེགས་པར་བཞུགས་སོ། །ཞར་བྱུང་དེ་ལྟ་བུའི་ཆོས་ཀྱི་རྣམ་གྲངས་མཐའ་དག་གི་བཀླགས་ལུང་ཡང་སྒྲུབ་བརྒྱུད་རིན་པོ་ཆེ་འདི་ལ་དེ་སྔ་ཕན་བར་མ་ཆད་དུ་ཡོངས་སུ་རྫོགས་པ་ལེགས་པར་བཞུགས་པའི་བརྒྱུད་པ་ལ། གཡུང་སྟོན་ཆེན་པོ་རྡོ་རྗེ་དཔལ་གྱིས་ཤབས་བག་སྟོན་གཞོན་ནུ་ཚུལ་ཁྲིམས་ལས་གསན་པའི་མཚན་ཐོར། གྲུབ་པ་སྡེ་བདུན་དེ་བཞིན་སྙིང་པོའི་སྐོར། །ཉི་ཤུ་རྩ་ལྔ་དེ་དང་ཕྱོགས་མཐུན་བཅས། །དོ་ཧ་སྐུ་གསུང་ཐུགས་ཀྱི་མཛོད་གསུམ་དང༌། །ཕྱག་རྒྱ་ཆེན་པོ་གངྒཱ་མ་དང་ནི། །བིརྺ་པ་ཡི་འཆི་མེད་རྣམས་ཀྱང་ཐོབ། །ཅེས་གསུངས་པ་ལྟར། ཐོག་མར་གྲུབ་པ་སྡེ་བདུན་རྗེས་འབྲངས་དང་བཅས་པ་གཙོ་བོར་གྱུར་པའི་རིང་བརྒྱུད་ནི། རྒྱལ་བ་ཁྱབ་བདག་རྡོ་རྗེ་འཆང༌། རྒྱལ་པོ་ཨིནྡྲ་བྷཱུ་ཏི་ཆེན་པོ། ཕྱག་རྡོར་གྱི་སྤྲུལ་པ་དྲང་སྲོང་འགྲོ་བ་དབུགས་འབྱིན། དེ་གཉིས་ཀ་ལས་ཨོ་རྒྱན་གྱི་རྒྱལ་པོའི་བུ་མོ་རོལ་པ་ཆེན་མོ། རྒྱལ་བོ་དཔའ་བོ་རྡོ་རྗེ། མདུན་ན་འདོན་དམ་ཚིག་རྡོ་རྗེ། ཞིང་པ་པདྨ་རྡོ་རྗེ་སྟེ་པདྨ་བཛྲ། ཆང་འཚོང་མ་ལྷན་སྐྱེས་རྡོ་རྗེ། ཐ་ག་པ་དགའ་བའི་རྡོ་རྗེ། བྲམ་ཟེ་མ་དཔལ་ལྡན་རྡོ་རྗེ། འབྲེག་མཁན་གྲུབ་པའི་རྡོ་རྗེ། དཔལ་ལྡན་ཀུན་འགྲོའི་མགོན་པོ། རྣལ་འབྱོར་པ་ཐུགས་ཀྱི་རྡོ་རྗེ། ལྕམ་ལཀྵྨཱ་ཀ་ར། སློབ་དཔོན་སྒེག་པའི་རྡོ་རྗེ། དེ་ལས་སློབ་དཔོན་དཱ་རི་ཀ་པ་དང༌། ཌོམྦི་ཧེ་རུ་ཀ་དང༌། ཨིནྡྲ་བྷཱུ་ཏི་ཆུང་བ་སྟེ་ལྭ་བ་པར་གྲགས་པ་རྣམས་ཀྱིས་གསན། དེ་ནས་རང་བྱུང་གི་རྣལ་འབྱོར་མ་ཙིནྟོ། ཀེ་ར་ཌི་པ། རྒྱལ་བ་མཻ་ཏྲི་པ། དེ་ལས་ལྷན་སྐྱེས་རྡོ་རྗེ། དེ་བ་ཨཱ་ཀ་ར་ཙནྡྲ། ར་མ་པཱ་ལ་གསུམ་དང༌། ཡབ་སྲས་བཞི་ཀ་ལས་རྒྱ་གར་ཕྱག་ན་རྡོ་རྗེས་གསན། དེ་ནས་བྲང་ཏི་བློ་གྲོས་དབང༌། གཙང་ཡང་དག་འབར། ཕུག་གཟུངས་སྐྱབས། གཙང་འབྱུང་སེང༌། ལྕེ་སྟོན་མདོ་སྡེ་སེང་གེ། ཀུན་མཁྱེན་ཆོས་སྐུ་འོད་ཟེར། དབུས་པ་སངས་རྒྱས་འབུམ། ལོ་ཙཱ་བ་མཆོག་ལྡན། ཤབས་བག་སྟོན་གཞོན་ནུ་ཚུལ་ཁྲིམས། གཡུང་སྟོན་ཆེན་པོ་རྡོ་རྗེ་དཔལ། བླ་མ་བསོད་ནམས་བཟང་པོ། བླ་མ་ཚུལ་ཁྲིམས་མགོན་པོ། བྱང་སེམས་བསོད་ནམས་རྒྱལ་མཚན། མཁན་ཆེན་བསོད་ནམས་བཟང་པོ། གོ་ཤྲཱི་རིན་པོ་ཆེ་དཔལ་འབྱོར་དོན་གྲུབ། རྒྱལ་དབང་ཀརྨ་པ་བདུན་པ་ཆོས་གྲགས་རྒྱ་མཚོ། སངས་རྒྱས་མཉན་པ། གྲུབ་ཆེན་བཀྲ་ཤིས་དཔལ་འབྱོར། རྒྱལ་དབང་བརྒྱད་པ་འཇིགས་བྲལ་མི་བསྐྱོད་རྡོ་རྗེ། ཟུར་མང་བ་ཀརྨ་ལེགས་བཤད་སྒྲ་དབྱངས། དགེ་སློང་རྡོ་རྗེ་ཆོས། ཆེ་ཚང་ཀརྨ་བསྟན་སྐྱོང༌། རྗེ་དཀོན་མཆོག་བསྟན་འཛིན། འཇམ་མགོན་གསུང་རབ་རྒྱ་མཚོ། སི་ཏུ་ཐམས་ཅད་མཁྱེན་གཟིགས་ཆོས་ཀྱི་འབྱུང་གནས། རྒྱལ་དབང་ཀརྨ་པ་བཅུ་གསུམ་པ་བདུད་འདུལ་རྡོ་རྗེ། དཔལ་ལྡན་དཔའ་བོ་རིན་པོ་ཆེ་བརྒྱད་པ་གཙུག་ལག་ཆོས་ཀྱི་རྒྱལ་པོའི་ཞལ་སྔ་ནས། རྒྱལ་བས་ལུང་བསྟན་རྩོད་དུས་ཀྱི་ཤིང་རྟ་ཆེན་པོ་འཇམ་མགོན་མ་ཧཱ་ལོ་ཙཱ་བ་ཀརྨ་ངག་དབང་ཡོན་ཏན་རྒྱ་མཚོའི་ཞབས་ཀྱི་་ཞལ་སྔ་ནས་གསན་པའི་བར་རོ། །ཉེ་བརྒྱུད་ནི། རྡོ་རྗེ་འཆང༌། ཕྱག་ན་རྡོ་རྗེ། གྲུབ་ཆེན་པདྨ་བཛྲ། ཡན་ལག་མེད་པའི་རྡོ་རྗེ། ཨིནྡྲ་བྷཱུ་ཏི་བར་པ། ལྕམ་ལཀྵྨཱ་ཀ་ར། སློབ་དཔོན་སྒེག་པའི་རྡོ་རྗེ། གྲུབ་ཆེན་ཌོམྦི་པ། དཱ་རི་ཀ་པ། ལྭ་བ་པ། རྣལ་འབྱོར་མ་ཙིནྟོ་མན་འདྲ། ཡང་ན། ལྕམ་ལཀྵྨཱ་ཀ་ར་ནས། གྲུབ་ཆེན་ལྭ་བ་པ། གྲུབ་པའི་དབང་ཕྱུག་ཏིལླི་པ། པཎ་ཆེན་ནཱ་རོ་པ། རྒྱལ་བ་མཻ་ཏྲི་པ་མན་འདྲའོ། །སྙིང་པོ་སྐོར་དྲུག། ཡིད་ལ་མི་བྱེད་པའི་ཆོས་ཉེར་ལྔ། དེ་དང་ཕྱོགས་མཐུན་བཀས་བསྐུལ་གྱི་ཆོས་བཞི། ས་ར་ཧའི་དོ་ཧ་རྩ་འགྲེལ་སོགས་དོ་ཧ་ཆེ་ཆུང་རྣམས་ཏེ། མདོར་ན་རྟགས་མེད་ཡོངས་རྫོགས་ཀྱི་བརྒྱུད་པ་ནི། རྡོ་རྗེ་འཆང༌། དཔལ་ཕྱག་ན་རྡོ་རྗེ། གྲུབ་ཆེན་ས་ར་ཧ། གྲུབ་ཆེན་ཤ་བ་རི་དབང་ཕྱུག །རྒྱལ་བ་མཻ་ཏྲི་པ་མན་གྲུབ་པ་སྡེ་བདུན་དང་འདྲ། ཡང་ན། རྒྱལ་བ་མཻ་ཏྲི་པ་ནས། གྲུབ་ཆེན་ཏི་པུ་པ། རས་ཆུང་རྡོ་རྗེ་གྲགས་པ། རྣལ་འབྱོར་པ་བུར་སྒོམ་ནག་པོ། ཕག་གྲུ་རྡོ་རྗེ་རྒྱལ་པོ། རྒྱ་སོག་ཕུག་པ། གསེར་སྡིང་པ་གཞོན་ནུ་འོད། ཀུན་མཁྱེན་ཆོས་སྐུ་འོད་ཟེར་མན་འདྲ། ཡང་སྟོད་ལུགས་ཀྱི་བརྒྱུད་པ་ལྟར་ན། རྒྱ་གར་ཕྱག་ན་ནས། བ་རེག་གཙང་ཤོད་པ། སྣར་སྟོན་ནེ་རིང༌། ལྷ་རྗེ་སྟོན་མོ། རྗེ་བཙུན་སྨན་སྣང་བ། སྦྱང་ཕུབ་ཁུར་བ། རྒྱ་སོག་ཕུག་པ་མན་འདྲ། སྨད་ལུགས་ལྟར་ན། ཕྱག་ན་ནས། བལ་པོ་ཨ་སུ། རས་ཆུང་རྡོ་རྗེ་གྲགས་སམ། ཕྱག་ན་ནས། བལ་པོ་འབུམ་མེ། བལ་པོ་བདེ་ཆེན། སྟོན་ཤཱཀ །ཀུན་མཁྱེན་ཆོས་སྐུ་འོད་ཟེར་མན་འདྲའོ། །དོན་གྱི་བརྒྱུད་པ་གཞན་ཡང༌། མཻ་ཏྲི་པ་ནས། སྒྲ་བསྒྱུར་མར་པ་ལོ་ཙཱ། མི་ལ་བཞད་པ་རྡོ་རྗེ། རས་ཆུང་རྡོ་རྗེ་གྲགས་པའམ། མི་ལ་ནས། མཉམ་མེད་དྭགས་པོ་ལྷ་རྗེ། ཕག་གྲུ་རྡོ་རྗེ་རྒྱལ་པོ་ཕྱིན་ཆད་འདྲ་བ་ཉིད་དོ། །བསམ་མི་ཁྱབ་ཀྱི་སྒོས་བརྒྱུད་ནི། གྲུབ་ཆེན་ཏོག་རྩེ་བ། རྒྱལ་པོ་ཨིནྡྲ་བྷཱུ་ཏི་བར་པ། ལྕམ་ལཀྵྨཱ་ཀ་ར། གྲུབ་ཆེན་ལྭ་བ་པ། གྲུབ་ཆེན་ཏིལླི་པ་མན་འདྲ། བྱེ་བྲག་ཏུ་དཔལ་ས་ར་ཧའི་དོ་ཧ་སྐོར་གསུམ་དང༌། ཀ་ཁའི་དོ་ཧ་སོགས་གཙོ་བོར་གྱུར་པའི་བརྒྱུད་པ་ཁྱད་པར་ཅན་ནི། མཻ་ཏྲི་པ་ནས། ཏི་པུ་པ། རས་ཆུང་པ། བླ་མ་ཟངས་རི་རས་པ། སི་ཏུ་འགྲོ་མགོན་རས་ཆེན། སྤོམ་བྲག་པ་བསོད་ནམས་རྡོ་རྗེ། གྲུབ་ཆེན་ཀརྨ་པཀྴི་ཆོས་ཀྱི་བླ་མ། གཉན་རས་དགེ་འདུན་འབུམ། ཀརྨ་པ་རང་བྱུང་རྡོ་རྗེ། གཡུང་སྟོན་རྡོ་རྗེ་དཔལ། ཀརྨ་པ་རོལ་པའི་རྡོ་རྗེ། ཞྭ་དམར་མཁའ་སྤྱོད་དབང་པོ། ཀརྨ་པ་དེ་བཞིན་གཤེགས་པ། སོག་དབོན་རིགས་པའི་རལ་གྲི། ཀརྨ་པ་མཐོང་བ་དོན་ལྡན། བན་སྒར་བ་འཇམ་དཔལ་བཟང་པོ། ཀརྨ་པ་ཆོས་གྲགས་རྒྱ་མཚོ་ཕྱིན་ཆད་འདྲ། ཏིལླི་པའི་ཕྱག་རྒྱ་ཆེན་པོ་གངྒཱ་མ། ནཱ་རོ་པའི་ཕྱག་ཆེན་ཚིག་བསྡུས་མཆན་བཅས། ལྟ་བ་མདོར་བསྡུས་སོགས་སྙིང་པོའི་སྐོར་ཐུན་མོང་མ་ཡིན་པའི་བརྒྱུད་པ་ནི། རྡོ་རྗེ་འཆང༌། ཏིལླི་པ། ནཱ་རོ་པ། མར་པ། མི་ལ། དྭགས་པོ། ཀརྨ་པ་དུས་གསུམ་མཁྱེན་པ། རས་ཆེན་བསོད་ནམས་གྲགས་པ། སྤོམ་བྲག་པ། ཀརྨ་པཀྴི། དེ་ལས་གྲུབ་ཆེན་ཨོ་རྒྱན་པ་རིན་ཆེན་དཔལ་དང༌། གཉན་རས་དགེ་འདུན་འབུམ། གཉིས་ཀ་ལས་ཀརྨ་པ་རང་བྱུང་རྡོ་རྗེས་གསན་པ་ཕྱིན་ཆད་འདྲ། ཡང༌། སར་ཧའི་དམངས་དོ་ཧ། ཀ་ཁའི་དོ་ཧ། ཤ་བ་རི། བིརྺ་པ། ཏིལླི་པ། ནཱ་རོ་པ་རྣམས་ཀྱི་དོ་ཧ་ལ་དོ་ཧ་མཛོད་དྲུག་ཏུ་གྲགས་པའི་བརྒྱུད་པ་ནི། རྒྱལ་བ་མཻ་ཏྲི་པ། སུ་ར་པཱ་ལ། དངུལ་ཆུ་བཻ་རོ། ཀརྨ་པ་དུས་གསུམ་མཁྱེན་པ་ཕྱིན་ཆད་འདྲ། དེ་ལས་བིརྺ་བའི་དོ་ཧ་སེང་གེར་གྲགས་པའི་སྒོས་བརྒྱུད་ནི། གྲུབ་ཆེན་བིརྺ་པ། ཤར་ཕྱོགས་ནག་པོ་པ། སློབ་དཔོན་སྒྲ་མཁན་ཞབས། སུ་ར་པཱ་ལ། དངུལ་ཆུ་བ་རོ་མན་འདྲའོ། །ས་ར་ཧའི་དོ་ཧ་ཆེ་ཆུང་གཉིས། མཛོད་བཞི། སྒོམ་རིམ་དྲུག་པ། འཆི་ཁ་མའི་གདམས་ངག །ཀུན་གྱི་གཞི་རྒྱུད་ཀྱི་རྒྱལ་པོ་རྙོགས་པ་མེད་པ་རྩ་འགྲེལ་དང་བཅས་པའི་ལེའུ་ཚན་བཅུའི་བརྒྱུད་པ་ལུགས་གཅིག་ནི། མཻ་ཏྲི་པ། རྒྱ་གར་ཕྱག་ན། མངའ་རིས་ནག་པོ་ཤེས་རབ་དང༌། བླ་མ་སོ་སོ་སྟོན། མྱང་སྟོན་རྩགས་སེ། རོག་སྟོན་བདེ་བ། ལྕེ་ཡོན་ཏན། མདོ་སྡེ་སེང་གེ་མན་འདྲ། དེ་ལས་རྙོགས་མེད་རྒྱུད་ཁོ་ནའི་བརྒྱུད་པ་གཞན་ཡང༌། རྡོ་རྗེ་འཆང༌། བདག་མེད་མ། ཀླུ་སྒྲུབ། ཏིལླི། ནཱ་རོ། མར་པ། མེས་སྟོན་བསོད་ནམས་རྒྱལ་མཚན། རྩ་སྐྱ་བ་ཤཱཀྱ་ཡེ་ཤེས། རྒྱ་ཡོན་ཏན་བཟང་པོ། ཁམས་པ་ཤཱཀྱ་རྡོ་རྗེ། དབུས་པ་སངས་རྒྱས་འབུམ། ལོ་ཙཱ་བ་མཆོག་ལྡན། བླ་མ་དཔལ་ལྡན་སེང་གེ། བུ་སྟོན་རིན་ཆེན་གྲུབ། གཡུང་སྟོན་རྡོ་རྗེ་དཔལ་མན་འདྲ་བའོ། །སྤྱོད་པ་རྣམས་ཀྱི་གླུའི་མཛོད་ཀྱི་འགྲེལ་པ་ཐུབ་པས་བྱིན་གྱིས་མཛད་པའི་བརྒྱུད་པ་ནི། ཀཱིརྟི་པཎྜི་ཏ། ལོ་ཙཱ་བ་གྲགས་པ་རྒྱལ་མཚན། འོད་པ་ཤེས་རབ་སེང་གེ། བག་སྟོན་གཞོན་ནུ་ཚུལ་ཁྲིམས། གཡུང་སྟོན་རྡོ་རྗེ་དཔལ་མན་འདྲ། ཛ་རྟགས་ཅན་ཕྱག་རྒྱ་གསེར་ཕྲེང་གི་བརྒྱུད་པ་ནི། མཻ་ཏྲི་པ། ཏི་པུ་པ། རས་ཆུང་པ། ཟངས་རི་རས་པ། འགྲོ་མགོན་རས་ཆེན། སྤོམ་བྲག་པ། པཀྴི། གཉན་རས། རང་བྱུང་བ། རྟོགས་ལྡན་མགོན་རྒྱལ་བ། རོལ་པའི་རྡོ་རྗེ། མཁའ་སྤྱོད་དབང་པོ། དེ་བཞིན་གཤེགས་པ་མན་འདྲ། ཡང༌། སྙིང་པོའི་སྐོར་དང༌། དོ་ཧའི་སྐོར་རགས་རིམ་གྱི་བརྒྱུད་པ་ནི། གཡུང་སྟོན་ཆེན་པོ་ནས། རོལ་པའི་རྡོ་རྗེ། མཁའ་སྤྱོད་དབང་པོ། ཀུན་སྤངས་ཆོས་ཀྱི་ཡེ་ཤེས། ཞྭ་དམར་ཆོས་དཔལ་ཡེ་ཤེས། གོ་ཤྲཱི་དཔལ་འབྱོར་དོན་གྲུབ། ཀརྨ་པ་ཆོས་གྲགས་རྒྱ་མཚོ་ཕྱིན་ཆད་འདྲ། ཁྱད་པར་ས་ར་ཧའི་དོ་ཧའི་སྐོར་གྱི་ཉེ་བརྒྱུད་ནི། དཔལ་ས་ར་ཧས་རྒྱལ་དབང་རང་བྱུང་རྡོ་རྗེ་རྗེས་སུ་བཟུང༌། དེས་གཡུང་སྟོན་པ་དང༌། རྟོགས་ལྡན་མགོན་རྒྱལ་བ་ལ་གནང༌། གཉིས་ཀས་རྗེ་རོལ་པའི་རྡོ་རྗེ་ལ་གནང་བ་མན་ཆད་འདྲ། ལི་རྟགས་ཅན་གྲུབ་ཆེན་བརྒྱད་ཅུ་རྩ་བཞིའི་རྟོགས་བརྗོད་ཀྱི་སྙིང་པོའི་བརྒྱུད་པ་ནི། རྡོ་རྗེ་འཆང༌། གྲུབ་ཆེན་བརྒྱད་ཅུ་རྩ་བཞི། མཁའ་འགྲོ་མ་ཀོ་ཀ་ལི་དང༌། དྷརྨ་པ་གཉིས་ལས་གྲུབ་ཆེན་དཔའ་བོ་འོད་གསལ། པཎྜི་ཏ་ཀ་མ་པ། གྲུབ་ཐོབ་ཛ་བ་རི་པ། པཎྜི་ཏ་མི་འཇིགས་སྦྱིན་པ། མི་ཉག་ལོ་ཙཱ་བ་སྨོན་གྲུབ་ཤེས་རབ་རིན་ཆེན་ཡབ་སྲས། རཏྣ་གུ་རུ། གྲུབ་ཐོབ་ཧཱུཾ་འབར། ཁམས་ཆེན་དབང་ཕྱུག་དཔལ། སྟག་སྟོན་ཚེ་བྲག་པ། གཞོན་ནུ་ར་མ། བག་སྟོན་གཞོན་ཚུལ། གཡུང་སྟོན་པ་མན་འདྲ། ཐུགས་གསང་བ་གླུ་རུ་བླངས་པ་གྲུབ་ཆེན་ཕོ་མོ་བརྒྱ་རྒྱ་རྩའི་རྟོགས་བརྗོད། ཐིག་ལེ་དག་པའི་ཕྲེང་བ་སོགས་ཞི་བྱེད་སྐོར། སཾ་རྟགས་ཅན་རྣམས་ཀྱི་བརྒྱུད་པ་ནི། ཐུགས་དམ་བདེ་གཤེགས་བཅུ་གཉིས། གྲུབ་ཐོབ་ལྔ་བཅུ་རྩ་བཞི། ངོ་མཚར་མཁའ་སྤྱོད་ཀྱི་བླ་མ་སུམ་ཅུ་རྩ་དྲུག་སོགས་གྲུབ་ཆེན་ཕོ་མོ་རྒྱ་མཚོ་ལྟ་བུ་ལས་རྣལ་འབྱོར་གྱི་དབང་ཕྱུག་དམ་པ་སངས་རྒྱས་ཀྱིས་གསན། དེ་ནས་ཞྭ་མ་ལོ་ཙཱ་སེང་གེ་རྒྱལ་པོ། རྒྱལ་སྲས་དམ་པ་ཀུན་དགའ། སྤ་ཚབ་ཚུལ་ཁྲིམས་འབར། གྲུབ་ཐོབ་རྒྱལ་བ་ཏེ་ནེ། དེ་ལས་རོག་ཤེས་རབ་འོད་དང༌། ཞིག་པོ་ཉི་མ་སེང་གེ་གཉིས། གཉིས་ཀ་ལས་ཐམས་ཅད་མཁྱེན་པ་བསོད་ནམས་དཔལ། ཀུན་མཁྱེན་ཀུན་དགའ་དོན་གྲུབ། གཡུང་སྟོན་རྡོ་རྗེ་དཔལ། ཀརྨ་པ་རོལ་པའི་རྡོ་རྗེ། ཞྭ་དམར་མཁའ་སྤྱོད་དབང་པོ། ཀརྨ་པ་དེ་བཞིན་གཤེགས་པ། མེ་ཉག་མཁས་གྲུབ་འཇམ་དབྱངས་གྲགས་པ། ཀརྨ་པ་མཐོང་བ་དོན་ལྡན། གོ་ཤྲཱི་དཔལ་འབྱོར་དོན་གྲུབ། ཀརྨ་པ་ཆོས་གྲགས་རྒྱ་མཚོ་ཕྱིན་ཆད་འདྲ། ཉེ་བརྒྱུད་ནི། རྗེ་བཙུན་དམ་པ་སངས་རྒྱས་ཀྱིས་ཀརྨ་པ་མཐོང་བ་དོན་ལྡན་བྱིན་གྱིས་བརླབས་པ་ཕྱིན་ཆད་འདྲའོ། །ཚུལ་ཁྲིམས་སྤྱོད་པའི་གླུ་སོགས་ཇོ་བོ་རྗེ་དཔལ་ལྡན་མར་མེ་མཛད་ནས་བརྒྱུད་པ། དྲི་རྟགས་ཅན་སྔ་ཕྱིའི་སྐོར་གྱི་བརྒྱུད་པ་ནི། ཇོ་བོ་དཱི་པཾ་ཀ་ར། འབྲོམ་སྟོན། སྤྱན་སྔ་བ། བྱ་ཡུལ་བ། ཕྱར་ཆེན་པ། གྲོ་མོ་ཆེ་བ། སངས་རྒྱས་སྒོམ་པ། མཆིམས་ཆེན་ནམ་མཁའ་གྲགས། སྐྱི་སྟོན་ཤཱཀ་འབུམ། སྐྱི་སྟོན་གྲགས་རྒྱལ། ཀུན་མཁྱེན་ཤེས་རབ་རྒྱལ་མཚན། མ་ཏི་པཎ་ཆེན། མཁན་ཆེན་བསོད་ནམས་བཟང་པོ། གོ་ཤྲཱི་དཔལ་འབྱོར་དོན་གྲུབ། ཀརྨ་པ་ཆོས་གྲགས་རྒྱ་མཚོ་ཕྱིན་ཆད་འདྲ། བདེ་བར་གཤེགས་པའི་བསྟན་པ་རིན་པོ་ཆེའི་གྲུ་བོ་སོགས་མཻ་རྟགས་ཅན་ཁྲོ་ཕུ་བ་ནས་བརྒྱུད་པའི་སྐོར་རྣམས། གྲུབ་ཆེན་མི་ཏྲ་ཛོ་ཀི། ཁ་ཆེ་པཎ་ཆེན་ཤཱཀྱ་ཤྲཱི། བལ་པོའི་པཎྜི་ཏ་བུདྡྷ། དེ་གསུམ་ལས་ཁྲོ་ཕུ་ལོ་ཙཱ་བ་བྱམས་པའི་དཔལ་གྱིས་ཞུས། དེ་ནས་གཙང་པ་དབང་ཕྱུག་གྲགས་པ། ཀརྨ་པ་རང་བྱུང་རྡོ་རྗེ། གཡུང་སྟོན་རྡོ་རྗེ་དཔལ། རོལ་པའི་རྡོ་རྗེ། མཁའ་སྤྱོད་དབང་པོ། དེ་བཞིན་གཤེགས་པ། རིགས་པའི་རལ་གྲི། མཐོང་བ་དོན་ལྡན། འཇམ་དཔལ་བཟང་པོ། ཀརྨ་པ་ཆོས་གྲགས་རྒྱ་མཚོ་ཕྱིན་འདྲ། དེ་ལས་མཻ་ཏྲི་སྐོར་གྱི་ཉེ་བརྒྱུད་ནི། གྲུབ་ཆེན་མཻ་ཏྲིའི་ཛི་ཀིས་ཀརྨ་པ་རོལ་པའི་རྡོ་རྗེ་རྗེས་སུ་བཟུང་བ་མན་འདྲའོ། །གཤེད་དམར་གྱི་རྫོགས་རིམ་སྤྲོས་མེད་ཇོ་རྗེའི་ཚིག་རྐང་གྲུབ་ཆེན་བིརྺ་པས་མཛད་པའི་བརྒྱུད་པ་ནི། གཤིན་རྗེ་གཤེད། བིརྺ་པ། ཌོམྦི་པ། ཤྲཱི་དྷ་ར། སུ་མ་ཏི་གརྦྷ། དརྤཎ་ཨཱ་ཙརྻ། གློ་བོ་ལོ་ཙཱ་བ་ཡབ་སྲས། ལོ་ཙཱ་བ་མཆོག་ལྡན། གློ་ཆེན་སངས་རྒྱས་སྲས། བག་སྟོན་གཞོན་ཚུལ། གཡུང་སྟོན་པ། བསོད་བཟང་བ། ཚུལ་ཁྲིམས་མགོན་པོ། བསོད་ནམས་རྒྱལ་མཚན། མཁན་ཆེན་བསོད་ནམས་བཟང་པོ། གོ་ཤྲཱི་དཔལ་འབྱོར་དོན་གྲུབ་མན་འདྲ། ཀྱེ་རྡོ་རྗེའི་རྫོགས་རིམ་གོ་བར་བྱེད་པའི་སྙིང་པོ་བརྒྱ་པ་སློབ་དཔོན་ཨཱརྻ་དེ་བས་མཛད་པའི་བརྒྱུད་པ་ནི། རྡོ་རྗེ་འཆང༌། ཕྱག་ན་རྡོ་རྗེ། ས་ར་ཧ། ཀླུ་སྒྲུབ། ཨཱརྻ་དེ་བ། ཏིལླི་པ། ནཱ་རོ་པ། ཨིནྡྲ་བིནྟུ། པུཎྜ་རཱི་ཀ། ཛྙཱ་ན་དྡྷཱ་ར། ཤུ་བྷ་མ་ཏི། བུདྡྷ་ཛྙཱ་ན། སུ་ཛ་ཏ། དི་གི་མུཀྟི། དྷརྨ་ཀཱིརྟི། རཏྣ་ཀཱིརྟི། མ་ཧཱ་པཎྜི་ཏ་བ་ན་རཏྣ། ལོ་ཆེན་བསོད་ནམས་རྒྱ་མཚོ། ཞྭ་དམར་ཆོས་གྲགས། མཉན་པ་གྲུབ་ཆེན། ཀརྨ་པ་མི་བསྐྱོད་རྡོ་རྗེ་མན་འདྲ། བདེ་མཆོག་གི་རྫོགས་རིམ་སངས་རྒྱས་འཆར་བ་ལཱུ་ཡི་པས་མཛད་པའི་བརྒྱུད་པ་ནི། རྡོ་རྗེ་འཆང༌། རྣལ་འབྱོར་མ། ལཱུ་ཡི་པ། དཱ་རི་ཀ་པ། དྲིལ་བུ་པ། རུས་སཱ་ལ་ཞབས། ཛ་ལནྡྷ་རི་པ། ནག་པོ་པ། བཟང་པོ་ཞབས། རྣམ་རྒྱལ་ཞབས། ཏིལླི་པ་མན་འདྲའོ། །དེ་ལས་ལྷན་ཅིག་སྐྱེད་པའི་གླུ་ཞི་བ་ལྷས་མཛད་པ་ཡན་གྱི་བརྒྱུད་པ་གོང་སྨོས་ལྟར་ལ། རྣམ་རྟོག་སྤངས་པའི་གླུ་ལི་ལ་པས་མཛད་པ་ཕྱིན་གྱི་ཆོས་ཚན་ཐམས་ཅད་དཔལ་ལྡན་དཔའ་བོ་བརྒྱད་པ་གཙུག་ལག་ཆོས་རྒྱལ། མཆོག་སྤྲུལ་ཀརྨ་ངེས་དོན་དབང་པོ། ཀུན་མཁྱེན་འཇམ་པའི་དབྱངས་ཀརྨ་ངག་དབང་ཡོན་ཏན་རྒྱ་མཚོའི་བར་རོ། །གཡུང་དྲུང་གི་རྟགས་ཅན་རྣམས་གོ་ཤྲཱི་དཔལ་འབྱོར་དོན་གྲུབ་པས་བོད་ཡུལ་ཙམ་ན་དུས་དེར་རྒྱུན་བཞུགས་པའི་བསྟན་བཅོས་ཕལ་མོ་ཆེའི་ལུང་མཐའ་དག་གསན་པར་གྲགས་པས་རྒྱུན་ཡོད་ངེས་སུ་སྣང་ནའང༌། བརྒྱུད་པའི་ངེས་པ་དམིགས་བསལ་མ་རྙིད་པས་སླར་བཙལ་བར་བྱའོ། །ཞེས་གསུངས་པ་ལྟར་དཔྱོད་ལྡན་རྣམས་ཀྱིས་དགོངས་པར་འཚལ་ལོ། །གནས་ལུགས་ཟབ་མོ་སྟོན་པ་རྡོ་རྗེའི་རྒྱུད། །བརྗོད་བྱར་འཆར་བའི་འཕགས་ཡུལ་གྲུབ་ཆེན་གྱི། །གཞུང་གདམས་དོ་ཧའི་གསང་མཛོད་རབ་བརྡོལ་བ། །ངེས་དོན་སྒྲུབ་བརྒྱུད་འཛིན་པའི་དཔྱིད་དུ་གྲུབ། །དཔལ་ལྡན་དྭགས་པོའི་བཀའ་བརྒྱུད་སྤྱི་ནོར་དུ། །ལག་ན་པདྨོ་རང་བྱུང་མཚོ་སྐྱེས་ཀྱིས། །ངེས་དོན་ཆོས་ཀྱི་ཕུང་པོ་རབ་བརྩེགས་ཏེ། །ལུང་གི་རྒྱུན་བཅས་ཕྱིས་དུས་སྐལ་བར་བྱིན། །བཀའ་ཆད་ལུང་རྡུམ་བརྒྱུད་པ་མེད་པ་ཡི། །འཆད་སྤེལ་བྱེད་རློམ་རི་མོའི་མར་མེ་བཞིན། །དོན་དུ་མི་འགྱུར་དེ་ལྟ་མ་ཡིན་ཏེ། །བྱིན་རླབས་རྒྱུན་ལྡན་འདི་ལ་ད་ཞུགས་ཤིག །གསུམ་པ་དེ་ལྟ་བུའི་ཆོས་ཀྱི་བཞུགས་ཚོགས་ཀྱི་གླེགས་བམ་འདི་དག་སྤར་དུ་ཇི་ལྟར་བསྒྲུབས་པའི་ཚུལ་སྨོས་པ་ལ། གོང་དུ་ཞིབ་པར་སྨྲས་པ་ལྟར་མདོ་རྒྱུད་རྒྱ་མཚོའི་སྙིང་པོ་ངེས་དོན་གྱི་གདམས་པ་ཕྱག་རྒྱ་ཆེན་པོའི་རྒྱུད་གཞུང་གི་གླེགས་བམ་ཁྱད་པར་ཅན་སྒྲུབ་བརྒྱུད་པའི་དབྱིག་ནོར་ཟབ་རྒུའི་གདམས་ངག་གི་བཅུད་དུ་གྱུར་པ་འདི་ཉིད་སྤར་དུ་བསྒྲུབས་པའི་རྒྱུ་སྦྱོར་བ་པོ་ལྷག་བློ་ཅན་ཇ་སྦྲ་བླ་མ་བྱང་ཆུབ་ཆོས་འཕེལ་གང་ནས་བསྟན་འགྲོ་དང་རང་གི་ཕ་མེས་གཉེན་འདུན་གྱིས་ཐོག་དྲངས་འབྲེལ་བཅས་ཀྱི་དགེ་རྩ། རང་ཉིད་ཀྱི་ཚོགས་གསོག་པའི་ཐབས་སུ་དངོས་པོའི་འབྱོར་པ་མི་རྒྱས་ཀྱང་དམར་གཅེས་ཀྱི་ཟང་ཟིང་དངོས་རྫས་ལུས་ཆས་ཕྲ་མོ་ཡན་ཅི་ཡོད་རྩལ་སྤྲུགས་ཀྱི་སྒོ་ནས་བསྒྲུབ་འོས་ཁྱད་པར་ཅན་ཞིག་གི་ཞིང་ལ་སྨིན་འདོད་རྡོ་ལ་རི་མོ་བཞིན་བརྟན་པར་ཡིད་ལ་གཅགས་པས། དེ་ལྟར་ཅི་ཞིག་འོས་པ་བཀའ་སྩལ་དུ་གསོལ་ཞེས། སྒྲུབ་བརྒྱུད་བསྟན་པའི་སྣང་བྱེད་ཡོངས་ཀྱི་དགེ་བའི་བཤེས་གཉེན་མཁན་ཆེན་བླ་མ་བཀྲ་ཤིས་འོད་ཟེར་ཞབས་ལ་དགོངས་བསྟུན་ནན་དུ་ཞུས་པ་ན། རྗེ་དེ་ཉིད་ཀྱིས་ཐུགས་དགོངས་ཞིབ་ཏུ་གནང་བ་དེའི་ཚེ་རྣམ་དཀར་དགེ་རྩ་བསྒྲུབ་བྱས་ཕོངས་པ་གང་ཡང་མ་མཆིས་མོད། བསྟན་པ་རིན་པོ་ཆེའི་གཞི་མ་ལྟ་བུར་གྱུར་པས་གསུང་རབ་དགོངས་འགྲེལ་དང་བཅས་པའི་ཕྱི་མོ་ངོ་མཚར་འཕྲུལ་སྤར་བཞེངས་རྒྱུ་འདི་རྒྱལ་བའི་ཕྲིན་ལས་ཀྱི་སྟོབས་ལས་བྱུང་བ་འདི་ཉིད་ལས་གལ་ཆེ་བ་མ་མཆིས། སྤར་བརྐོ་རྒྱུའང་སྣ་ཚོགས་པ་ལོས་ཡོད་ཀྱང༌། རྒྱལ་བའི་གསུང་རབ་མདོ་རྒྱུད་ཐམས་ཅད་ཀྱི་སྙིང་པོ། རང་རེ་སྒྲུབ་བརྒྱུད་པའི་ཕ་ནོར་གཅིག་པུ་ཕྱག་རྒྱ་ཆེན་པོའི་རྒྱ་གཞུང་གི་ཚོགས་གཅིག་ཏུ་བསྡུས་པའི་གླེགས་བམ་འདི་དག་ངོ་བོ་རྒྱུད་དང་རྒྱ་གར་གྲུབ་ཆེན་རྣམས་ཀྱི་གསུང༌། སྡུད་པ་པོ་དཔལ་ཀརྨ་པ་བདུན་པ། བསྡུས་པའི་གཞུང་གི་ལུང་རྒྱུན་ཚུན་རང་ལུགས་གཙང་མ་གཞན་འདྲེས་མེད་པ་བཞུགས་བཞིན་པ་བཅས་སྒོ་ཐམས་ཅད་ནས་འདི་ཉིད་སྤར་དུ་བསྐྲུན་པར་འོས་ངེས་པ་ཡིན་འདུག་སྙམ་དུ་དགོངས་སོ། །ཞེས་ཕེབས་པ་ན་དད་སྤྲོ་དང་བ་ཆེན་པོས་བཀའ་དོན་རྗེས་སུ་བསྒྲུབ་པའི་འདུན་པ་ཟླ་བ་མཐོང་བའི་ཆུ་གཏེར་ལྟར་གྱུར་ཏོ། །དེ་མ་ཐག་ཕྱི་མོའི་དཔེ་བཙལ་བ་ན་ཧ་ཅང་དཔེ་རྒྱུན་དག་ངེས་ཤིག་འདི་ཕྱོགས་ཅུང་དཀོན་པ་ལྟར་གྱུར་མོད། དཔལ་སྤུངས་བླ་བྲང་གི་ཕྱག་དཔེ་དང༌། རྫོང་སར་ནས་ཀུན་མཁྱེན་འཇམ་པའི་དབྱངས་ཀྱི་ཕྱག་དཔེ་སོགས་དཔེ་འགའ་ཞིག་འཛོམ་པ་དང༌། བསྟན་འགྱུར་རིན་པོ་ཆེ་སྡེ་སྤར་གྱི་ནང་དུ་བཞུགས་སོ་འཚལ་བསྡུས་ཏེ་མ་དཔེ་ཞུས་དག་དཔེ་བསྡུར་ལེགས་པར་བགྱིས། དེའང་ཞུས་དག་ཅེས་པ་འདི་དོན་ལ་རྟོག་དཔྱོད་ཧ་ཅང༌། ཚིག་གི་འབྲུ་དག་ཀྱང་སྡེབ་སྦྱོར་དང་དོན་ཐོབ་ཀྱིས་ལེགས་པར་འཆོས་ཐུབ་པ་ནི་མཁས་པ་རྣམས་ལའང་དཀའ་སེ་བ་ཞིག་འདུག་ཀྱང༌། འདི་ནི་ཨེ་ཝཾ་ཐར་རྩེ་ཞབས་དྲུང་རིན་པོ་ཆེ་རྒྱུད་སྡེ་རྒྱ་མཚོའི་ཤིང་རྟ་བློ་གཏེར་ཞབས་ཀྱི་ཞལ་སློབ་ཉེ་གནས་དགེ་སློང་ཕུན་ཚོགས་རྒྱལ་མཚན་ཉིད་བོད་བརྡའི་འབྲུ་དག་བགྱིད་པ་ལ་མཁས་པ་རྣམས་ཀྱིས་ཀྱང་དོ་ཟླར་མ་གྱུར་པ་ཙམ་གྱི་ཡ་མཚན་མངའ་བ་དེ་ཉིད་ཀྱིས་ལན་གྲངས་དུ་མར་དཔེ་བསྣུར་འབྲུ་བཅོས་ཀྱི་སྲི་ཞུ་ནན་དུ་ཕུལ་ནས། སྤར་གཞིའང་དེ་ཉིད་ལ་འབྲི་བར་བཅོལ་ནས་གྲུབ་རིམ་བཞིན་སྤར་བརྐོས་བཟང་བཏུས་མང་ཙམ་ལ་ཁྱིམ་སྤར་དང༌། ཕྱིས་གམ་དུ་བསྙགས་ཏེ་ལོ་གསུམ་ལྷག་ཙམ་བརྒྱུད་མར་བརྐོས་ཏེ་བརྐོ་བཙུག་ཡན་མཐའ་གཙང་གེགས་མེད་ལེགས་ལམ་ཕུན་སུམ་ཚོགས་པར་གྲུབ། དེའི་སྐབས་བྲིས་ཡོན། ཤོག་རིན། ཤིང་རིན། སྤར་ཡོན། གསོལ་རས། བཟའ་བཏུང་བཅས་དང༌། དབུ་ལྷ་འབྲི་བརྐོ་སོགས་ལ་དགོས་སྒོ་འགྲོ་སོང་ཆེ་ཕྲ་ཐམས་ཅད་དམར་ཐོང་བསྡོམས་པས་གླེགས་བམ་གསུམ་ལ་ལྡེབ་ཆིག་སྟོང་དང་ཕྱེད་སུམ་བརྒྱ་ལ་གོང་གི་འགྲོ་སོང་རགས་བརྩིས་དངུལ་རྡེལ་ཚད་བརྒྱད་ལྷག་ཙམ་ནོན་ངེས་བསམ་སྦྱོར་རྣམ་པར་དག་པ་ཞེན་ཆགས་འཇུངས་པའི་དྲི་མས་མ་གོས་པར་རྣམ་དཀར་རླབས་སུ་ཆེ་བའི་བསྟན་པའི་བཙས་ཀྱི་བྱ་བ་འདིའི་ཕྱོགས་སུ་སྨིན་པར་མཛད་ནས། དེ་ལྟར་གྲུབ་པའི་གླེགས་བམ་གྱི་ཕྱི་མོའང་མདོ་ཁམས་བཀའ་བརྒྱུད་ཀྱི་གདན་་ས་ཆེན་པོ་དཔལ་སྤུངས་ཡིད་དགའ་ཆོས་འཛིན་གྱི་ཆོས་གྲྭ་དང་ཟུང་དུ་འབྲེལ་བའི་སྤར་ཁང་ཆེན་མོར་བཞུགས་སུ་གསོལ་བ་ལགས་སོ། །རྣམ་དཀར་བགྱི་བ་ཟླ་འོད་དྲི་མེད་ཀྱིས། །ཞུགས་པའི་བློ་མཚོ་རབ་རྒྱས་དམ་པའི་རིགས། །རིགས་བདག་བླ་མའི་དགོངས་མཛོད་བཀྲོལ་བའི་ནོར། །ནོར་གཞན་ཕལ་པས་མི་མཚོན་འདི་ཡིས་བླངས། །མཛངས་པར་རློམ་པ་དག་གི་ཕུགས་ནོར་ཡང༌། །ཁུ་ཚུར་དངུལ་ཆུ་བཞིན་དུ་གསོག་ཅིང་འཛད། །སྙིང་པོ་མེད་པའི་ཟང་ཟིང་དག་ལས་ནི། །སྙིང་པོ་ལེན་ཤེས་གང་དེ་མཁས་པ་ཡིན། །སྙིང་པོའི་ནང་གི་ཡང་སྙིང་གནས་ལུགས་དོན། །དམ་པའི་ཆོས་མཆོག་ཕྱག་རྒྱ་ཆེན་པོའི་གནད། །འདོམས་མཛད་རྒྱ་གར་གྲུབ་ཆེན་གཞུང་གི་མཛོད། །འདི་མིན་སྒྲུབ་བརྒྱུད་ཕ་ནོར་གཞན་ན་མེད། །གསུམ་པ་མཇུག་གི་བྱ་བ་ལ་གསུམ། འདི་ཉིད་ཀྱི་དགོས་ཆེད་དང་ཕན་ཡོན་མདོར་སྨོས། ཇི་ལྟར་བསྔོ་བའི་ཚུལ་གྱིས་མཚམས་སྦྱར། ཡོངས་སུ་བསྔོ་བའི་ཚིགས་སུ་བཅད་པ་དངོས་སྨོས་པའོ། །དང་པོ་ནི། ཟབ་མོའི་གདམས་ངག་གི་གཞུང་འདི་རྣམས་ཀྱི་གླེགས་བམ་སྤར་དུ་བཞེངས་པ་ལ་དགོས་ཆེད་ཁྱད་པར་ཅན་མེད་པ་མ་ཡིན་ལ། གང་ཞེ་ན། གོང་དུ་ཇི་སྙེད་ཅིག་སྨོས་པ་བཞིན་མདོ་རྒྱུད་མཐའ་དག་གི་སྙིང་པོའི་གདམས་པ་གསེར་ཞུན་མ་ལྟ་བུ་ཤ་སྟག་ཏུ་བཞུགས་པས་རྒྱལ་བའི་ཕྲིན་ལས་ཐམས་ཅད་ཀྱི་གཙོ་བོ་གསུང་གི་ཕྲིན་ལས་ཉིད་ཁྱད་པར་དུ་འཕགས་ཤིང༌། དེའི་ངེས་དོན་གྱི་དགོངས་པ་འགྲེལ་བའི་བསྟན་བཅོས་ཟབ་མོ་མན་ངག་གི་རིམ་པར་འདོམས་པ་འདི་དག་ལ་བརྟེན་ནས་དམ་པ་དོན་གྱི་གནས་ལུགས་ཟབ་མོར་ཐོས་བསམ་ལ་གཞོལ་བས་སྒྲ་སྤྱི་དང་དོན་སྤྱིའི་ཚུལ་དུ་གོ། གནད་མ་ནོར་བ་དེ་ལ་རྩེ་གཅིག་ཏུ་བསྒོམ་པས་གནས་ལུགས་མངོན་སུམ་དུ་རྟོགས་ཏེ་རྡོ་རྗེའི་ཡེ་ཤེས་ཟབ་མོ་ནང་གི་དོན་བདེ་བླག་ཏུ་རྙེད་པར་འགྱུར་བས། སྒྲུབ་བརྒྱུད་སྙིང་པོའི་མཁས་གྲུབ་གོང་མ་དག་གིས་གནས་འདི་ལྟ་བུ་ལ་དགོངས་ནས་གདམས་ཟབ་འདི་དག་ཐུགས་ཀྱི་མནོག་ཆོས་སུ་མཛད་པས་དོན་བརྒྱུད་སྙིང་པོའི་རིང་ལུགས་ཀྱི་བསྟན་པ་རིན་པོ་ཆེ་ཡུན་དུ་མི་ཉམས་པའི་ཆ་རྐྱེན་དུ་ངེས་པར་འགྱུར་བ་ཡིན་ལ། རྣམ་དཀར་གྱི་བློ་དང་ལྡན་པའི་ཐུགས་ལ་བགྱི་བ་རླབས་སུ་ཆེ་བའི་ལེགས་བྱས་ཀྱི་ཁུར་ཐོགས་པར་བཞེད་པ་ན། བྱ་བར་འོས་པ་འདི་ལྟ་བུ་མཁན་ཆེན་ཆོས་རྗེའི་ཟབ་དགོངས་ལས་ཉི་མ་ལྟར་གསལ་བར་འཆར་ཏེ་བཀའ་ལུང་ནོར་བུའི་ཅོད་པན་གྱིས་དབུགས་དབྱུང་བ་ལྟར། སྤྱིར་སྒྲུབ་བརྒྱུད་བསྟན་པའི་གསོས་སྨན་བླ་ན་མེད་པ་དང༌། སྒོས་རིས་སུ་མ་ཆད་པའི་ཡིད་ཅན་མཁའ་མཐས་གཏུགས་པ་མ་ལུས་པ་དང༌། རང་ཉིད་ཀྱི་ཚེ་རབས་ནས་དྲིན་གྱིས་བསྐྱངས་པའི་ཕ་མ་མེས་པོ་ཡང་མེས་སོགས་ལྟོས་དང་འབྲེལ་བར་བཅས་པའི་གཉེན་འདུན་སོགས་རང་གཞན་དགྲ་གཉེན་བར་མས་བསྡུས་པ་མཐའ་དག་བསྟན་པ་རིན་པོ་ཆེའི་སྣོད་དུ་གྱུར་ཏེ། བྱང་ཆུབ་སྤྱོད་པ་རྒྱ་མཚོའི་མཐར་སོན་ཏེ་མི་གནས་པའི་བྱང་ཆུབ་ཆེན་པོ་རྒྱལ་བ་ཁྱབ་བདག་རྡོ་རྗེ་འཆང་གི་གོ་འཕང་མྱུར་དུ་ཐོབ་པ་དང༌། འཇིག་རྟེན་གྱི་ཁམས་སྤྱི་དང་བྱེ་བྲག་ཐམས་ཅད་བདེ་སྐྱིད་དཔལ་འབྱོར་རྫོགས་ལྡན་ལྟར་ལོངས་སྤྱོད་པ་དང༌། བསྟན་པའི་རྩ་ལག་བསྟན་འཛིན་གྱི་སྐྱེས་བུ་དམ་པ་ཐུབ་བསྟན་ལ་བྱ་བ་མཛད་པ་ད་ལྟར་འཚོ་ཞིང་གཞེས་པ་རྣམས་ཞབས་མཐིལ་ཆོས་ཀྱི་ཁྲི་ལ་འགྱུར་་མེད་བསྐལ་བརྒྱར་བརྟན་ཅིང༌། ཞི་བའི་དབྱིངས་སུ་སྙོམས་པར་ཞུགས་པ་གང་དག་གི་ཐུགས་དགོངས་བཟང་པོ་མ་ལུས་པ་ཡོངས་སུ་བསྐངས་ཏེ་ཕྲིན་ལས་དང་ཐུགས་བསྐྱེད་མཐར་ཕྱིན་པ་དང༌། ཡང་སྒོས་སྦྱིན་པའི་བདག་པོ་རང་ཉིད་ཀྱིས་ཚེ་རབས་ཀྱི་ཕྲེང་བ་དཔག་ཏུ་མེད་པར་འཁོར་བའི་གནས་སུ་ཅི་བསགས་པའི་སྡིག་སྒྲིབ་ཀྱི་ཕུང་པོ་ཐམས་ཅད་རྩ་བ་རྨང་ནས་འཇིག་ཅིང༌། ཚེ་རབས་ནས་ཚེ་རབས་རྣམས་སུ་ཆོས་ཀྱི་སྣོད་དུ་རུང་བའི་མཐོ་རིས་ཀྱི་རྟེན་བཟང་པོ་བར་མ་ཆད་དུ་ཐོབ་སྟེ། ཡང་དག་པའི་དགེ་བའི་བཤེས་གཉེན་གྱིས་བཟུང་ཞིང༌། དམ་པའི་ཆོས་ཟབ་པ་དང་རྒྱ་ཆེ་བའི་གནས་ལ་རང་དབང་དུ་ལོངས་སྤྱོད་པའི་དབང་ཐོབ་ནས་ས་དང་ལམ་གྱི་ཡོན་ཏན་ཡོངས་སུ་རྫོགས་ཏེ་དཔལ་ལྡན་རྡོ་རྗེ་སེམས་དཔའི་གནས་ཐོབ་པར་བྱ་བའི་ཆེད་དུ་བྱ་བ་འདི་གཙོ་བོར་བརྩམས་པ་ཡིན་པ་དེས་ན་གཅིག་ཏུ་བསྟན་པའི་གསོས། གཉིས་སུ་བཀའ་དྲིན་ཆེ་བའི་བླ་མ་དགེ་བའི་བཤེས་གཉེན་རྣམས་ཀྱི་དགོངས་པ་རྫོགས་པའི་ཆ་རྐྱེན། གསུམ་དུ་ན་རང་གཞན་འབྲེལ་བཅས་ཀྱི་ཚོགས་གསོག་བླ་ན་མེད་པར་འགྱུར་བས་སྙིང་པོ་ཆུ་ཡི་ལྦུ་བ་ལྟ་བུའི་ཟང་ཟིང་གི་ནོར་རྫས་ལ་སྙིང་པོ་ཕུལ་དུ་ཕྱིན་པ་ལེན་པའི་བསམ་སྦྱོར་དུང་དང་ཀུནྡ་ཟླ་འོད་ལྟར་དཀར་བ་ཁོ་ནས་བྱས་པ་ལས། གྲགས་པ་འདོད་པས་རང་ཉིད་བསྒྲགས་པའི་ཕྱིར་དང༌། གཞན་གྱི་འགྲན་ཟླར་ཆས་པ་དང༌། ཟང་ཟིང་འགུགས་པའི་ལྕགས་ཀྱུར་ཆོས་ལྟར་བཅོས་པ་སོགས་ཀྱི་དྲི་མས་ཅུང་ཟད་ཀྱང་མ་སྦགས་པ་ཁོ་ནས་ལེགས་བྱས་འདི་འདུ་བྱས་པ་ཡིན་ལ། སྤྱིར་གནའ་བོའི་དུས་སུ་རྒྱལ་བའི་བཀའ་དང༌། དེ་འགྲེལ་གྱི་བསྟན་བཅོས་འཕགས་བོད་ཀྱི་ཚད་ལྡན་དག་གིས་མཛད་པ་རྣམས་དང༌། རང་ལུགས་ཀྱི་མཁས་གྲུབ་ཚད་མས་བརྩམས་པའི་གཞུང་ལུགས་འགྲེལ་པ་འགྲེལ་བཤད། ཟབ་མོའི་བཀའ་སྲོལ་རྩོད་མེད་རྣམས་ཀྱི་བཀའི་བསྡུ་བ་རྒྱུ་མཚན་དགོས་ཆེད་ཁྱད་པར་བ་མཆིས་པ་རྣམས་དང༌། ཆོས་སྡེ་སོ་སོའི་ཆོས་སྤྱོད་ཆོ་ག་མེད་ཐབས་མེད་པ་ཙམ་སྤར་དུ་བཞེངས་པ་ལས། མཐོང་ཚད་ཐོས་ཚད་སྤར་དུ་བསྐྲུན་པའི་སྲོལ་དང་དེའི་རྗེས་སུ་གཡམ་རྒྱུགས་བྱེད་པའི་ལུགས་མེད་ཀྱང༌། དེང་སང་དུས་དབང་གིས་མཆོག་དམན་ཐམས་ཅད་གསར་འགྲོགས་ཆེ་བས་སྤྲང་སྒྲུང་ཡན་ཆད་སྤར་དུ་བརྐོ་བ་ལ་བརྩོན་པའི་སྒོ་དོད། འོན་ཀྱང་དེ་དག་གིས་རང་གཞན་སུ་ལའང་བྱས་པའི་རྗེས་གསལ་བའང་ཆེར་མ་མཐོང་བ་སོགས་སྙིགས་མའི་དུས་ཀྱི་སྐྱེ་བོ་གཞོན་ནུ་རྣམས་ཀྱི་དྲན་རྟོག་རྒོད་པའི་རྣམ་འགྱུར་ཙམ་ལས་ཡ་མཚན་སྙམ་མི་བགྱིད་ཀྱང༌། ལང་ཚོ་ཡོལ་བ་བདག་འདྲ་རྣམས་ཀྱི་སྣང་ངོར་འདི་ནི་དེ་ལྟ་བུ་དང་ནམ་ཡང་མི་མཚུངས་ཏེ་རྒྱུ་མཚན་སྨོས་མ་ཐག་པ་ལྟར། ངེས་དོན་མདོ་རྒྱུད་ཀྱི་དགོངས་དོན་ཟབ་མོའི་གདམས་པ་གནས་ལུགས་ཕྱག་རྒྱ་ཆེན་པོ་མངོན་དུ་གྱུར་པའི་གྲུབ་ཆེན་གྱི་གསུང་ཤ་སྟག་སྒྲུབ་བརྒྱུད་འཛིན་པ་རྣམས་ཀྱི་ཐོས་བསམ་སྒོམ་པའི་རྒྱབ་བརྟེན་མེད་ཐབས་མེད་པ། དེ་སྔ་ཕན་ཆད་དྭགས་པོ་བཀའ་བརྒྱུད་པ་ལ་རྒྱུན་མ་ཆད་པའི་བཀླགས་ལུང་ཚུན་གཞན་དང་མ་འདྲེས་པའི་སྙིང་པོའི་དོན་བརྒྱུད་མི་་བར་དུ་ཁྱིས་མ་ཆོད་པ་བཞུགས་བཞིན་པ་འདིས་མཚོན། རང་ལུགས་ཀྱི་མཁས་དང་གྲུབ་པ་རྩོད་མེད་དུ་བརྙེས་པ་དུ་མའི་མདོ་སྔགས་དགོངས་འགྲེལ་གྱི་ལེགས་པར་བཤད་པ་གཞན་ལ་འགྲམ་ཆུ་ལྡང་མ་དགོས་པ་ཇི་སྙེད་ཅིག་བཞུགས་པ་དག་སྙིང་གི་བཅུད་དུ་ལེན་པར་འོས་པ་ལགས་ན། ཕྱིན་ཆད་རང་ལུགས་འཛིན་པའི་སྲིད་མཐའ་མ་བཀག་ཙམ་འབྱུང་དུ་རུང་ན་འདི་དང་འདི་དག་ལ་ཐོས་བསམ་སྒོམ་གསུམ། འཆད་རྩོད་རྩོམ་གསུམ་གྱི་སྒོ་ནས་གཟིམ་ལ་ཡུར་བ་རྣམས་ཅུང་ཟད་བཞེངས་སུ་གསོལ་བའི་ཐུགས་ཀྱི་ཁུར་བཞེས་ཏེ་རང་ནོར་ལ་རང་བརྙས་མི་མཛད་པ་འདྲ་མཆིས་པར་གྱུར་ན་ཅིས་ཀྱང་གལ་གནད་ཀྱི་སྙིང་པོ་དང༌། རྒྱ་གཞུང་འདི་དག་གི་ལུང་རྒྱུན་ཁྱད་པར་ཅན་འདི་ཙམ་ཡང་འཆད་ཉན་བྱེད་པ་རེ་བྱུང་ནའང་གནད་དོན་ཆེ་བ་ཡིན་ན། སྤར་དུ་བསྐྲུན་ཏེ་ཡི་གེའི་ཕྱི་མོ་ཡུན་དུ་མི་ཉམས་པའི་ཐབས་ཚུལ་ལྷུར་ལེན་པ་འདི་ལྟ་བུར་དགོས་ཆེད་ཆེན་པོ་མཆིས་པ་ལྟ་སྨོས་ཀྱང་ཅི་དགོས་པའོ། །དེ་ལྟ་བུའི་ལེགས་བྱས་རྒྱ་ཆེན་པོ་བསྒྲུབས་པ་འདི་ལ་ཕན་ཡོན་གྱི་ཚོགས་བསམ་གྱིས་མི་ཁྱབ་པ་ཞིག་མདོ་རྒྱུད་བསྟན་བཅོས་དྲི་མ་མེད་པ་རྣམས་ཀྱི་ལུང་འབྱམས་ཀླས་པས་སྨྲ་བར་སྤོབས་ཀྱང༌།འདིར་མདོ་ཙམ་སྨོས་པ་ལ། སྤྱིར་སྐུ་གསུང་ཐུགས་ཀྱི་རྟེན་བཞེངས་པ་དང་དེ་ལ་ཕྱག་མཆོད་བཀུར་བསྟི་བགྱིས་པའི་ཕན་ཡོན། ཁྱད་པར་གསུང་རྟེན་ཐེག་པ་ཆེ་ཆུང་གི་བཀའ་དང་དགོངས་འགྲེལ་ལ་ཐོས་བསམ་སྒོམ་པ་འཆད་སྤེལ་འབྲི་འཆང་ཀློག་པ་དང༌། ཡང་སྒོས་རྡོ་རྗེ་ཐེག་པ་རྒྱུད་སྡེ་བཞི་ཡི་བཀའ་དང་དགོངས་འགྲེལ་གྱི་ཕན་ཡོན་འོག་མ་རྣམས་ལས་ཀྱང་གོང་མ་གོང་མ་རྣམས་ཆེས་ཁྱད་པར་དུ་འཕགས་པའི་ཚུལ་མཐའ་ཡས་པ་གསུངས་ལ་ཕྱོགས་ཙམ་མཚོན་ཏེ་བརྗོད་ན། གཙོ་བོ་རྒྱལ་བའི་ཡུམ་ལས། རིགས་ཀྱི་བུའམ་རིགས་ཀྱི་བུ་མོ་གང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་མངོན་པར་དད་དེ་རྟོག་ཅིང་མོས་ལ་སེམས་དང་བས་བྱང་ཆུབ་ཏུ་སེམས་བསྐྱེད་ནས་ལྷག་པའི་བསམ་པས་ཉན་པ་དང་འཛིན་པ་དང་འཆང་བ་དང་ཀློག་པ་དང་ཀུན་ཆུབ་པར་བྱེད་པ་དང་རབ་ཏུ་འདོན་པ་དང་སྟོན་པ་དང་ཉེ་བར་སྟོན་པ་དང་ལུང་འབོགས་པ་དང་ཁ་སྟོན་བྱེད་པ་དང་གཞན་དག་ལའང་རྒྱ་ཆེར་ཡང་དག་པར་སྟོན་པ་དང་འདིའི་དོན་རྣམ་པར་འགྲེལ་པ་དང༌། ཡིད་ཀྱིས་རྗེས་སུ་རྟོག་པ་དང༌། ཇི་ལྟ་བུར་གྲུབ་པའི་ཤེས་རབ་ཀྱིས་ཡོངས་སུ་དཔྱོད་པར་བྱེད་པ་དང༌། སངས་རྒྱས་ཀྱི་ཚུལ་རྒྱུན་ཆད་པར་མ་གྱུར་ཅིག །དམ་པའི་ཆོས་ནུབ་པར་མ་གྱུར་ཅིག་ཅེས་དམ་པའི་ཆོས་ཡུན་རིང་དུ་གནས་པར་བྱ་བ་དང༌། ཚུལ་དང་མ་བྲལ་བས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཕན་གདགས་པ་བསྒྲུབ་པ་བྱས་པར་འགྱུར་བར་ཆུང་ངུ་ན་གླེགས་བམ་དུ་ཆུད་པར་བྱས་ཏེ་འཆང་ངམ་བཞག་ལ། ཤེས་རབ་ཀྱི་ཕ་རོལ་ཏུ་ཕྱིན་པ་དེ་ལ་མེ་ཏོག་དང་བདུག་པ་དང་དྲི་དང་ཕྲེང་བ་དང་བྱུགས་པ་དང་ཕྱེ་མ་དང་ན་བཟའ་དང་གདུགས་དང་རྒྱལ་མཚན་དང་དྲིལ་བུ་དང་བ་དན་དག་དང་ཁོར་ཡུག་ཏུ་མར་མེའི་ཕྲེང་བ་དག་དང་མཆོད་པ་རྣམ་པ་མང་པོ་དག་གིས་མཆོད་པར་བྱེད་དེ། སྐུར་སྟིར་བྱེད། བླ་མར་བྱེད། རྗེད་པར་བྱེད། མཆོད་པར་བྱེད། རི་མོར་བྱེད། བསྙེན་བཀུར་བྱེད་ན། ཀཽ་ཤི་ཀ་བསོད་ནམས་མངོན་པར་འདུ་བྱེད་པ་དེ་ལ་རིན་ཆེན་སྣ་བདུན་གྱི་མཆོད་རྟེན་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་ལ་བཀུར་སྟིར་བྱས་པའི་བསོད་ནམས་མངོན་པར་འདུ་བྱས་པ་སྔ་མ་དེས་བརྒྱའི་ཆར་ཡང་ཉེ་བར་མི་འགྲོའོ། །སྟོང་གི་ཆར་ཡང་བརྒྱ་སྟོང་གི་ཆར་ཡང་བྱེ་བ་བརྒྱ་སྟོང་གི་ཆར་ཡང་བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་ཉེ་བར་མི་འགྲོའོ། །གྲངས་སུ་ཡང་ཉེ་བར་མི་འགྲོའོ། །ཆར་ཡང་བགྲང་བར་ཡང་དཔེར་ཡང་དཔེས་བསྟན་པར་བྱ་བར་ཡང་རྟེན་དུ་ཡང་རྒྱུར་ཡང་མི་བཟོད་དོ། །ཞེས་སོགས་རྒྱ་ཆེར་བསྟན་ཅིང༌། དེའི་འགྲེལ་པར་སློབ་དཔོན་སེང་གེ་བཟང་པོས། གཙོ་བོར་ཆོས་ཀྱི་སྐུའི་དེ་བཞིན་གཤེགས་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། །དེ་བས་ན་དེ་སྟོན་པར་བྱེད་པའི་རྒྱལ་བའི་ཡུམ་ལ་མཆོད་ན་ཐམས་ཅད་མཁྱེན་པའི་ཡེ་ཤེས་ཀྱི་ཆོས་སྐུ་ལ་མཆོད་པའི་ཕྱིར་བསོད་ནམས་མང་དུ་སྐྱེ་བ་ཡིན་ནོ། །གཟུགས་བརྙན་གྱི་དེ་བཞིན་གཤེགས་པ་ལ་མཆོད་ན་ནི་ཁྱད་པར་དུ་འཕགས་པའི་ཆོས་ཀྱི་བསྡུ་བས་མ་བསྡུས་པ་ཡིན་པའི་ཕྱིར་བསོད་ནམས་ཆེས་མང་དུ་མི་སྐྱེད་པ་ཡིན་ནོ། །བྲིས་ནས་མཆོད་ན་བསོད་ནམས་མང་དུ་བསྐྱེད་པར་བསྟན་ནས། འབྲི་བཞིན་པ་ནའང་དེ་དང་འདྲའོ་ཞེས་བསྟན་པར་བྱ་བའི་ཕྱིར། ཡང་རིགས་ཀྱི་བུའམ་ཞེས་བྱ་བ་ལ་སོགས་པ་གསུངས་སོ། །ཞེས་དང༌། དམ་པའི་ཆོས་ཡུན་རིང་དུ་གནས་པར་བྱ་བ་ནི་དེའི་རྒྱུ་མཚན་ནོ། །དེ་ཉིད་ནི་སངས་རྒྱས་ཀྱི་ཚུལ་ཞེས་བྱ་བ་ལ་སོགས་པ་གསུངས་པ་ཡིན་ཏེ། སངས་རྒྱས་རྣམས་ཀྱི་ཚུལ་ནི་གཙོ་མོ་སྟེ་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཡིན་ལ། འདི་ནི་གླེགས་བམ་དུ་བྲིས་པ་མེད་ན་བཀླག་པ་དང་ཁ་ཏོན་ལ་སོགས་པ་མེད་་པར་འགྱུར་བས། དེ་རྒྱུན་ཆད་པར་མ་གྱུར་པའོ། །དེ་བཞིན་དུ་ཡུམ་མི་བཞུགས་ཏེ་རྟོགས་པ་དང་ལུང་གི་དམ་པའི་ཆོས་ནུབ་པར་མ་གྱུར་ཅིག་ཅེས་པའོ། །བྱང་ཆུབ་སེམས་དཔའ་རྣམས་ཀྱིའང་ཡུམ་ཡིན་པས་གླེགས་བམ་དུ་བཞུགས་པས་ཉན་པ་ལ་སོགས་པའི་མཚན་གྱི་ཕན་གདགས་པ་བསྒྲུབ་པ་བྱས་པར་འགྱུར་བ་ཡིན་ནོ། །ཞེས་བཤད་ཅིང༌། ཡོན་ཏན་རིན་ཆེན་སྡུད་པ་ལས་ཀྱང༌། ལ་ལས་བདེ་གཤེགས་ཡོངས་སུ་མྱ་ངན་འདས་པ་ཡི། །མཆོད་རྟེན་རིན་ཆེན་བདུན་ལས་བྱས་ཤིང་མཆོད་བྱེད་ལ། །བདེ་བར་གཤེགས་པའི་མཆོད་རྟེན་དེ་དག་གངྒཱ་ཡི། །བྱེ་མ་སྙེད་ཀྱིས་བྱེ་བ་ཕྲག་སྟོང་ཞིང་བཀང་སྟེ། །ཡོངས་སུ་བརྟག་བཟུང་ཞིང་རྣམས་བྱེ་བ་མཐའ་ཡས་ན། །སེམས་ཅན་ཇི་སྙེད་འཁོད་པ་དེ་དག་ཐམས་ཅད་ཀྱིས། །ལས་གཞན་མི་བྱེད་ལྷ་ཡི་མེ་ཏོག་སྤོས་རབ་དང༌། །བྱུག་པ་དུས་གསུམ་བསྐལ་པའམ་དེ་བས་ལྷག་མཆོད་ལ། །གང་ཞིག་གང་ལས་རྣམ་འདྲེན་སྟོབས་བཅུ་འབྱུང་འགྱུར་བ། །བདེ་བར་གཤེགས་པའི་ཡུམ་འདི་གླེགས་བམ་ལ་བྲིས་ཏེ། །འཆང་ཞིང་མེ་ཏོག་བྱུག་པས་བསྟི་སྟངས་བྱེད་གྱུར་ན། །མཆོད་རྟེན་བྱས་མཆོད་བསོད་ནམས་དེས་ནི་ཆར་མི་ཡོང༌། །ཅེས་དང༌། ལ་ལས་གངྒཱའི་ཀླུང་གི་བྱེ་སྙེད་ཞིང་རྣམས་ན། །སེམས་ཅན་ཇི་སྙེད་འཁོད་ཀུན་དགྲ་བཅོམ་ཉིད་བཏུལ་བས། །གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ། །སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས། །ཅི་ཕྱིར་ཞེ་ན་སྨྲ་མཆོག་དེ་དག་འདིར་བསླབས་ནས། །ཆོས་རྣམས་མཐའ་དག་སྟོང་པ་ཉིད་དུ་འདིར་སྟོན་བྱེད། །དེ་ཐོས་ཉན་ཐོས་མྱུར་དུ་རྣམ་པར་གྲོལ་ལ་རེག །རང་རྒྱལ་བྱང་ཆུབ་དང་ནི་སངས་རྒྱས་བྱང་ཆུབ་རེག །ཅེས་གསུངས་པ་དང༌། དེ་བཞིན་དུ་འཕགས་པ་སངས་རྒྱས་ཀྱི་སྟོབས་བསྐྱེད་པའི་ཆོ་འཕྲུལ་རྣམ་པར་འཕྲུལ་པ་བསྟན་པའི་མདོ། བྱང་ཆུབ་སེམས་དཔའི་སྤྱོད་པ་བསྟན་པའི་མདོ། དེ་བཞིན་གཤེགས་པའི་སྙིང་པོ་ཞེས་བྱ་བའི་མདོ་སོགས་ལས་ཕན་ཡོན་དཔག་ཏུ་མེད་པ་གསུངས་པ་ཐམས་ཅད་གནས་འདི་ལའང་ཐོབ་སྟེ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་སོགས་ཟབ་མོ་ངེས་དོན་གྱི་དགོངས་པ་བརྗོད་བྱའི་སྙིང་པོར་བྱས་པ་ཕྱག་རྒྱ་ཆེན་པོའི་གཞུང་ཡིན་པའི་ཕྱིར་རོ། །དེ་དག་ཀྱང་གླེགས་བམ་དུ་བྲིས་པ་ཙམ་ལ་ཕན་ཡོན་མཆིས་པ་དེ་ལྟ་ན། འདིར་གླེགས་བམ་གཅིག་ལས་གྲངས་མེད་པ་འཕེལ་ཞིང་དེའི་རྒྱུན་ཡུན་རིང་དུ་གནས་པའི་གཞི་མ་སྤར་དུ་བཞེངས་པའི་ཕན་ཡོན་བླ་ལྷག་ཏུ་ཆེ་བ་དོན་གྱིས་ཐོབ་པ་ཡིན་ནོ། །གཞན་ཡང་ས་བཅུའི་དབང་ཕྱུག་ཟླ་འོད་གཞོན་ནུས། འོ་སྐོལ་གྱི་ཕྱག་རྒྱ་ཆེན་པོའི་དོན་ནི་བཅོམ་ལྡན་འདས་བྱམས་པས་མཛད་པའི་རྒྱུད་བླ་མའི་དགོངས་པའོ། །ཞེས་བཀའ་སྩལ་པས་གནས་ལུགས་ཆོས་ཀྱི་དབྱིངས་ཟུང་འཇུག་སྤྲོས་པ་བྲལ་བ་འོད་གསལ་བསམ་གྱིས་མི་ཁྱབ་པ་སྔགས་བླ་ན་མེད་པའི་ཟབ་མོའི་རྫོགས་རིམ་མཚན་མ་མེད་པའི་གནད་ལ་རེག་པའི་ལྟ་དགོངས་ཟབ་མོ་འོད་གསལ་བ་དེ་གཤེགས་སྙིང་པོ་སེམས་ཉིད་རང་བྱུང་ག་ཤིས་ཀྱི་གནས་ལུགས་རྣམ་རྟོག་ཆོས་ཀྱི་སྐུའི་རོལ་པར་འཆར་བའི་གདམས་པ་མདོ་དང་སྔགས་ཀྱི་ཟབ་དོན་ཁྱད་པར་ཅན་རྣམས་དང་དགོངས་པ་གཅིག་དང་དབྱངས་གཅིག་ཏུ་འབབ་པ་ཕྱག་རྒྱ་ཆེན་པོའི་མན་ངག་འདོམས་པའི་རྒྱུད་དང་རྒྱ་གཞུང་འདི་དག་གི་ཕྱོགས་སུ་བྱ་བ་བྱས་པའི་ཕན་ཡོན་ཀྱང་མགོན་པོ་བྱམས་པའི་གཞུང་དེ་ཉིད་ལས་ཇི་སྐད་དུ། གང་ཞིག་བྱང་ཆུབ་དོན་དུ་གཉེར་བས་གསེར་ཞིང་ནོར་བུས་སྤྲས་པ་ནི། །སངས་རྒྱས་ཞིང་རྡུལ་མཉམ་པ་ཉིན་རེ་ཆོས་རྒྱལ་རྣམས་ལ་རྟག་འབུལ་ན། །གཞན་གང་འདི་ལས་ཚིག་ཙམ་ཐོས་ཤིང་ཐོས་ནས་ཀྱང་ནི་མོས་ན་འདི། །སྦྱིན་པ་ལས་བྱུང་དགེ་བ་དེ་ལས་བསོད་ནམས་ཆེས་མང་ཐོབ་པར་འགྱུར། །བློ་ལྡན་གང་ཞིག་བླ་མེད་བྱང་ཆུབ་འདོད་པས་བསྐལ་པ་དུ་མར་ཡང༌། །ལུས་ངག་ཡིད་ཀྱི་འབད་པ་མེད་པར་ཚུལ་ཁྲིམས་དྲི་མེད་སྲུང་བྱེད་ལ། །གཞན་གང་འདི་ལས་ཚིག་ཙམ་ཐོས་ཤིང་ཐོས་ནས་ཀྱང་ནི་མོས་ན་འདི། །ཚུལ་ཁྲིམས་ལས་བྱུང་དགེ་བ་དེ་ལས་བསོད་ནམས་ཆེས་མང་ཐོབ་པར་འགྱུར། །གང་ཞིག་འདི་ན་སྲིད་པ་གསུམ་གྱི་ཉོན་མོངས་མེ་འཇིལ་བསམ་གཏན་ནི། །ལྷ་དང་ཚངས་གནས་མཐར་སོན་རྫོགས་པའི་བྱང་ཆུབ་འཕོ་མེད་ཐབས་བསྒོམས་ལ། །གཞན་གང་འདི་ལས་ཚིག་ཙམ་ཐོས་ཤིང་ཐོས་ནས་ཀྱང་ནི་མོས་ན་འདི། །བསམ་གཏན་ལས་བྱུང་དགེ་བ་དེ་ལས་བསོད་ནམས་ཆེས་མང་ཐོབ་པར་འགྱུར། །གང་ཕྱིར་སྦྱིན་པས་ལོངས་སྤྱོད་དག་ནི་སྒྲུབ་བྱེད་ཅིང༌། །ཁྲིམས་ཀྱིས་མཐོ་རིས་སྒོམ་པས་ཉོན་མོངས་སྤོང་བྱེད་ལ། །ཤེས་རབ་ཉོན་མོངས་ཤེས་བྱ་ཀུན་སྤོང་དེ་ཡི་ཕྱིར། །འདི་མཆོག་ཉིད་དེ་དེ་ཡི་རྒྱུ་ནི་འདི་ཐོས་ཡིན། །ཞེས་བཀའ་སྩལ་བ་ལྟར། རྒྱལ་བའི་གསུང་རབ་འཁོར་ལོ་གསུམ་གྱི་ངེས་དོན་མཐར་ཐུག །ཆོས་ཕུང་བརྒྱད་ཁྲིའི་སྙིང་པོ་ཟབ་མོའི་རྩེར་མོར་གནས་པ་ཆོས་ཉིད་བདེ་གཤེགས་སྙིང་པོའི་གཏམ་སྟོན་པའི་མདོ་སྡེ་རིན་པོ་ཆེའི་དགོངས་པ་མ་ནོར་བ་ལ་དད་པ་ཙམ་གྱི་ཕན་ཡོན་ཡང་དེ་ལྟ་བུར་གསུངས་ལ། དེའི་དོན་ནི་གནས་ལུགས་རང་བྱུང་འོད་གསལ་ཕྱག་རྒྱ་ཆེན་པོ་ལ་མི་འདོད་ན་གཞན་དུ་བདེ་གཤེགས་སྙིང་པོ་གཞིའི་སྐབས་སུའང་མེད་དགག་བེམ་སྟོང་ཅང་མེད་ཅིག་ལས་འདོད་པའི་ཁུངས་མེད། དེ་ལམ་གྱི་སྐབས་དང་འབྲས་བུའི་སྐབས་རྣམས་སུའང་ཅི་ལྟ་བུའི་ལུང་རིགས་ཀྱི་དཔྱད་པ་དང་ཏིང་ངེ་འཛིན་ཟབ་མོའི་སྒོ་ནས་འཇོག་སྒོམ་དང༌། དེ་དག་སྤེལ་མ་སོགས་ངལ་བ་ལྷུར་བླངས་ཀྱང་བློས་བྱས་འབའ་ཞིག་གི་སྤྲོས་པའི་གཟེབས་སུ་ཡང་ནས་ཡང་དུ་ཆུད་དེ་གླང་པོ་ཆེ་ཁྲུས་ལ་ཞུགས་པ་ལྟ་བུ་ཞིག་ལས་འབྱུང་བ་ཆེས་དཀའ་སྟེ་རྒྱུ་མཚན་མང་དུ་སྤྲོ་བར་མི་བྱ་ཞིང༌། འདི་ལྟ་བུ་ལ་དྲང་དོན་དུ་འདོད་ན་ངེས་དོན་ནི་བཙལ་གྱིས་ཀྱང་མི་རྙེད་དོ། །དེ་ལྟར་རྒྱལ་བའི་དགོངས་པ་མཐར་ཐུག་གི་དོན་འོད་གསལ་ཕྱག་རྒྱ་ཆེན་པོ་སེམས་ཉིད་སྤྲོས་པ་མེད་པ་ཡེ་ནས་བབས་ཀྱི་ཆོས་ཉིད་གྲུབ་མཐའ་དང་བློས་བྱས་མཚན་རྟོག་རྡུལ་ཙམ་གྱིས་མ་བསླད་པའི་ངོ་བོ་ཐ་མལ་གཉུག་མའི་རང་ངོ་མ་བཅོས་པ་འདི་ཉིད་ཤེར་ཕྱིན་དང༌། མཐའ་བྲལ་དབུ་མ་ཟུང་འཇུག་རབ་ཏུ་མི་གནས་པའི་དགོངས་པ་ཐམས་ཅད་ཆུ་བོ་གཅིག་ཏུ་འདྲེས་པའི་ཡིན་ལུགས་སྒྲུབ་བརྒྱུད་གོང་མ་དག་གི་གསུང་གསང་ཟབ་རྒྱས་ལ་དཔྱད་པས་ཤེས་ལ། དེ་ལྟ་ན་ངེས་དོན་གྱི་མདོ་སྡེ་རིན་པོ་ཆེ་རྣམས་ལ་ཐོས་བསམ་སྒོམ་པས་མཚོན་པའི་བྱ་བ་བྱས་པའི་རྒྱུད་ལས་བྱུང་བའི་འཕྲལ་ཡུན་གྱི་ཕན་ཡོན་གནས་འདི་ལ་འབྱུང་བའང་རྒྱུ་མཚན་དེ་ཉིད་ཀྱིས་ཡིན་ནོ། །ཐུན་མོང་མ་ཡིན་པ་གསང་ཆེན་རྡོ་རྗེ་ཐེག་པའི་དབང་དུ་ན། འདུས་པའི་རྒྱུད་ཕྱི་མ་ལས། གང་ཞིག་རབ་གསང་འདུས་པའི་རྒྱུད་འདི་ཉན་པ་དང༌། །འདོན་པར་བྱེད་དང་ཀློག་པ་དང་ནི་སེམས་པ་དང༌། །མཆོག་པར་བྱེད་པ་དང་ནི་འདྲིའམ་འདྲིར་འཇུག་པ། །བྱང་ཆུབ་རྡོ་རྗེ་འདྲར་བལྟ་དེ་ལ་བདག་ཕྱག་འཚལ། །ཞེས་གསང་བ་འདུས་པའི་རྒྱུད་འཛིན་ཅིང་ཀློག་པ་དང༌། རང་གིས་འདྲི་བ་དང༌། གཞན་ལ་འདྲིར་འཇུག་པ་ཐམས་ཅད་བྱང་ཆུབ་རྡོ་རྗེ་སྟེ་རྡོ་རྗེ་འཆང་དང་འདྲ་བར་ཕྱག་བྱ་བའི་འོས་སུ་གསུངས་པ་དང༌། བདེ་མཆོག་སྡོམ་འབྱུང་ལས། ཧེ་རུ་ཀ་དཔལ་མངོན་རྫོགས་རྒྱུད། །ཀློག་གམ་འཆང་ངམ་བྲིས་པས་ནི། །དངོས་གྲུབ་རྫུ་འཕྲུལ་སྐལ་བཟང་དང༌། །བྱང་ཆུབ་སེམས་དཔའ་ཐོབ་པར་འགྱུར། །ཞེས་དཔལ་ཧེ་རུ་ཀའི་རྒྱུད་ཡི་གེར་བྲིས་པས་གྲུབ་པ་ཆེན་པོ་བརྒྱད་དང༌། རྫུ་འཕྲུལ་དང༌། སྐལ་བཟང་དང༌། བྱང་ཆུབ་སེམས་དཔའ་ཕྱག་ན་རྡོ་རྗེ་ལྟ་བུར་འགྱུར་བར་གསུངས་པ་འདི་ནི་མཚོན་པ་ཙམ་སྟེ་རྒྱས་པར་རྒྱུད་སྡེ་རིན་པོ་ཆེ་རྣམས་ལས་མཐའ་ཡས་པར་གསུངས་པ་ལས་ཤེས་པར་བྱ་ཞིང༌། དེ་ལྟར་ན་གསང་སྔགས་རྡོ་རྗེ་ཐེག་པ་བླ་ན་མེད་པའི་རྒྱུད་སྡེ་རྣམས་དགོངས་པ་མཐར་ཐུག་པ་ཕྱག་རྒྱ་གསུམ་ལས་རབ་ཏུ་འདས་པའི་ཕྱག་རྒྱ་ཆེན་པོ་དབང་བཞི་པའི་ཡེ་ཤེས་བདེ་སྟོང་ཟུང་དུ་འཇུག་པའི་གནས་ལུགས་གཞུང་འདི་དག་གིས་གདུལ་བྱ་དམན་འབྲིང་མཆོག་གི་དབང་པོ་དང་སྐལ་པའི་སྤྱོད་ཡུལ་དང་འཚམས་པར་སྟོན་པས། དེ་ལྟ་བུའི་གདམས་ཟབ་མན་ངག་གི་ཆོས་ཟབ་མོ་འདི་དག་གི་ཕྱོགས་ལ་བྱ་བ་བྱས་པའི་ཕན་ཡོན་ཀྱང་གོང་དང་ཐུན་མོང་དུ་འགྱུར་བ་དངོས་པོའི་སྟོབས་ཀྱིས་གྲུབ་པ་ཡིན་ནོ། །དེ་ལྟ་བུའི་རྒྱལ་བའི་བཀའ་ཟབ་རྒྱས་མདོ་སྔགས་ཀྱི་ཆོས་ཚུལ་ཁྲིམས་པ་མེད་པའི་དགོངས་པ་མ་ནོར་བར་བཀྲལ་བའི་ལེགས་པར་བཤད་པའི་བསྟན་བཅོས་དག་ཀྱང་རྒྱལ་བའི་བཀའ་བཞིན་དུ་དང་དུ་བླང་བར་འོས་པའི་ཚུལ་ཡང་རྒྱལ་ཚབ་ཆེན་པོས། གང་ཞིག་རྒྱལ་བའི་བསྟན་པ་འབའ་ཞིག་གི། །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་བླང༌། །ཞེས་གསུངས་པ་ལྟར་མདོ་རྒྱུད་ཀྱི་ཟབ་དོན་མན་ངག་ཏུ་སྟོན་པའི་གྲུབ་ཆེན་རྣམས་ཀྱི་གསུང་གི་གསང་བ་འདི་ལྟ་བུ་རྣམས་ཀྱང་རྒྱལ་བའི་བཀའ་དང་དབྱེར་མེད་དུ་འཛིན་ཅིང་གུས་པར་བྱ་བ་ཡིན་ན་དེ་ལ་ཕན་ཡོན་མཆིས་དང་མ་མཆིས་ཞེས་ཚད་བཟུང་བས་མང་དུ་འཆད་མ་དགོས་པ་ལྟར་རོ། །གཞན་ཡང་བསྟན་པའི་སྙིང་པོ་ཡུན་དུ་གནས་པ་བསྟན་པ་འཛིན་པའི་བྱེད་པོ་རྣམས་ཀྱི་ཐོས་བསམ་བསྒོམ་པ། འཆད་སྤེལ་འཛིན་སྐྱོང་ལ་རག་ལས། དེ་ལྟ་བུའི་གཞི་ཡང་བཀའ་དང་བསྟན་བཅོས་ལ་རག་ལས། དེའང་ཡི་གེའི་རྐྱེན་ལ་ལྟོས་པ་ཡིན་པས་ལུང་རྟོགས་ཐོས་བསམ་བཤད་སྒྲུབ་ཀྱི་སྒོ་ནས་འཛིན་པར་བྱེད་པའི་ཆ་རྐྱེན། ཆོས་ཡོངས་སུ་འཛིན་པའི་རྩ་བའང་འདི་ཉིད་ལ་ཐུག་པར་ཤེས་ན་དེའི་ཤུགས་ལ་ཕན་ཡོན་ཆེན་པོ་ཡོད་པའང་རྟོགས་པར་ནུས་ཤིང༌། ཕན་ཡོན་དེ་ལྡན་གྱི་ངེས་དོན་ཆོས་ཀྱི་སྙིང་པོར་གྱུར་པ་འདི་དག་གི་གླེགས་བམ་གྱི་ཕྱི་མོ་གང་དུ་བཞུགས་པའི་ས་ཕྱོགས་དེ་ཉིད་དུའང་དགེ་ལེགས་ཀྱི་མཚན་མ་མང་པོ་ཕུན་སུམ་ཚོགས་པར་འབྱུང་བའང་ཡིན་ནོ། །ཀླུ་དབང་གཙུག་གི་རྒྱན་གྱུར་རིན་ཆེན་དབང༌། །གང་ལས་འདོད་རྒུའི་ཆར་གྱིས་དབུལ་བ་འཕྲོག། ཟབ་གསང་མདོ་རྒྱུད་སྙིང་པོའི་ཆོས་ཚུལ་འདིས། །སྐལ་ལྡན་དབང་རྣོན་དག་ལ་གྲུབ་པ་སྟེར། །དགོས་པ་མེད་པའི་མུར་འདུག་དག་གི་གཏམ། །ཅི་ཙམ་སྤྲོས་ཀྱང་སྲིད་རྩ་བརྟན་པའི་གསོས། །གནས་ལུགས་དམ་པའི་ངེས་གསང་འདི་འདྲ་བ། །ཚིག་རེའི་དོན་གྱིས་སྲིད་པའི་རྩ་བ་འབྱིན། །འཁྲུལ་ཟད་གྲུབ་པའི་དགོངས་ཉམས་ཀྱིས། །ཟབ་ཅིང་གསང་བའི་ཟབ་དོན་སྦྱིན། །དེ་ལ་དགྱེས་པའི་སྒྲུབ་བརྒྱུད་པའི། །སྙིང་བུམ་བདུད་རྩིའི་བཅུད་འདི་གྲུབ། །གཉིས་པ་ཆོས་ཚུལ་ཟབ་མོ་འདི་ལ་ལྷག་བློས་འབད་པའི་དགེ་རྩ་གཞན་དོན་དུ་བསྔོ་བའི་ཚུལ་མདོར་བསྡུས་པས་མཚམས་སྦྱར་བ་ནི། ཇི་སྐད་དུ་རྒྱན་ལས། བརྟན་པ་རྣམས་ཀྱི་སྨོན་ལམ་ནི། །སེམས་པ་འདུན་དང་བཅས་པ་སྟེ། །ཞེས་གསུངས་པ་ལྟར་རྣམ་དཀར་གྱི་ཡོན་ཏན་ཟག་བཅས་དང་ཟག་མེད་མཐའ་དག་མི་གནས་པའི་མྱང་འདས་ཀྱི་ཕྱིར་དུ་བློའི་སྟོབས་ཀྱིས་ཡོངས་སུ་བསྒྱུར་བས་དགེ་རྩ་བྱང་ཆུབ་ཏུ་་སྟོབ་པར་བྱེད་པའི་འདུན་སེམས་ས་བོན་དང་བཅས་པར་འཆད་ལ་མངོན་རྟོགས་རྒྱན་ལས། ཡོངས་སུ་བསྔོ་བ་ཁྱད་པར་ཅན། །དེ་ཡི་བྱེད་པ་མཆོག་ཡིན་ནོ། །ཞེས་གསུངས་པ་ལྟ་བུའི་ངོ་བོ་དང༌། ངེས་ཚིག་པ་རིཎ་ཏ་ཞེས་ཡོངས་སུ་སྤེལ་བའམ་བསྒྱུར་བ་ལ་བྱ་བས་དགེ་རྩ་ཟག་བཅས་རྣམས་ཟག་མེད་དུ་བསྒྱུར་བའམ། མཛད་པར་འགྱུར་བའི་དགེ་རྩ་རྣམས་མི་ཟད་པར་སྤེལ་བའི་ཕྱིར་ནའོ། །དབྱེ་བའི་དབང་དུ་ཡང་སྤྱིར་སྐྱེས་བུ་གསུམ་དང༌། དེ་རེ་རེ་ལའང་གཉིས་གཉིས་སུ་ཕྱེ་བ་སོགས་ཡོད་ཀྱང༌། འདིར་སྐྱེས་བུ་ཆེན་པོ་སོར་བཞག་གིས་བསྔོ་བ་མ་དག་པ་དང་དག་པ་གཉིས་སུ་འབྱེད་པའི་དག་པའི་གནས་ལ་འདུན་པ་སྟེ། དེ་ལའང་རྒྱ་ཆེ་ཆུང་གི་དབྱེ་བ་སོགས་གཞུང་ལུགས་ཆེན་པོ་རྣམས་ལས་མང་དུ་གསུངས་པས། འདིར། བཟང་པོ་སྤྱོད་པའི་སྨོན་ལམ་ལས། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། །སོགས་འཁོར་གསུམ་ཡོངས་སུ་དག་པ་རྗེས་མཐུན་པའི་སྒོ་ནས་དགེ་རྩ་བསྒྲུབ་པ་དག་ཀྱང་ཚེ་འདིའི་བདེ་བ་ཙམ་དང༌། ཕྱི་མ་འཁོར་བའི་མངོན་མཐོ་ཙམ་དང༌། དམན་པའི་མྱང་འདས་ཙམ་གྱི་ཆེད་དུ་མ་ཡིན་པར། བླ་ན་མེད་པ་རྫོགས་པའི་བྱང་ཆུབ་ལ་འགོད་པའི་ཕྱིར་དུ་སྟེ། དེ་ལྟར་བྱས་ན་དགེ་བ་དེའི་འབྲས་བུ་ཇི་ཙམ་ཕྱུངས་ཀྱང་བྱང་ཆུབ་ཀྱི་བར་དུ་མི་མཛད་པར་གོང་འཕེལ་དུ་འགྱུར་བར་གསུངས་ཏེ། བློ་གྲོས་མི་ཟད་པས་བསྟན་པའི་མདོ་ལས། འདི་ལྟ་སྟེ། དཔེར་ན་ཆུའི་ཐིགས་པ་རྒྱ་མཚོ་ཆེན་པོར་ལྷུང་བ་ནི་བསྐལ་པས་མ་བསྲེགས་ཀྱི་བར་དུ་བར་མ་དོར་ཡོངས་སུ་ཟད་པའམ་གཏུགས་པར་མི་འགྱུར་རོ། །དེ་བཞིན་དུ་བྱང་ཆུབ་ཏུ་ཡོངས་སུ་བསྔོས་པའི་དགེ་བའི་རྩ་བ་ཡང་བྱང་ཆུབ་ཀྱི་སྙིང་པོ་ལ་འདུག་གི་བར་དུ་བར་མ་དོར་ཡོངས་སུ་ཟད་པའམ་གཏུགས་པར་འགྱུར་བ་གང་ཡང་མེད་དོ། །ཞེས་གསུངས་ཤིང༌། དེ་དང་མཐུན་པར་སློབ་དཔོན་དཔའ་བོས་ཕར་ཕྱིན་བསྡུས་པ་ལས། རྒྱ་མཚོ་ཆེན་པོར་ཆུ་ཐིགས་གཅིག་བོར་བ། །རྒྱ་མཚོ་མ་ཟད་བར་དུ་ཟད་མི་འགྱུར། །དེ་བཞིན་བྱང་ཆུབ་མཆོག་ཏུ་བསྔོས་པ་ཡི། །བསོད་ནམས་རྣམ་པར་ཟད་པར་འགྱུར་བ་མེད། །ཅེས་དང༌། བླ་ན་མེད་པའི་བྱང་ཆུབ་ཀྱི་སྙིང་པོ་ཆོས་ཀྱི་དབྱིངས་ཤིན་ཏུ་རྣམ་པར་དག་པ་མྱ་ངན་འདས་ཆེན་པོར་དམིགས་པ་མེད་པའི་ཚུལ་གྱིས་སྒྱུ་མ་ལྟ་བུར་ཡོངས་སུ་བསྔོ་བ་ནི། ཡོན་ཏན་རིན་ཆེན་སྡུད་པ་ལས། དེ་བར་རྒྱལ་བ་དེ་དག་བསོད་ནམས་གང་ཡིན་པ། །ཕ་རོལ་ཕྱིན་དང་ལྡན་དང་སངས་རྒྱས་ཆོས་གང་དང༌། །གང་ཡང་སངས་རྒྱས་སྲས་རྣམས་དང་ནི་ཉན་ཐོས་དང༌། །སློབ་དང་མི་སློབ་དགེ་བ་ཟག་བཅས་ཟག་མེད་པ། །བསྡུས་ནས་བྱང་ཆུབ་སེམས་དཔའ་རྗེས་སུ་ཡི་རང་ཞིང༌། །འགྲོ་བའི་དོན་དུ་བྱང་ཆུབ་ཕྱིར་ནི་ཡོངས་སུ་བསྡོ། །ཞེས་སོགས་གསུངས་པ་ལྟར་རོ། །འཁོར་གསུམ་ཡོངས་དག་གི་བསྔོ་བ་མཚན་ཉིད་པ་ནི་འཕགས་པ་རྣམས་ཀྱི་ཡིན་ལ། ལས་དང་པོ་པས་དང་པོར་ཀུན་རྫོབ་པའི་བསྔོ་བ་འདུན་པའི་ཤུགས་དྲག་པོས་འཕགས་པ་རྣམས་ཀྱི་རྗེས་སུ་སློབ་པར་མོས་ལ། རྗེས་སུ་དེའི་རང་བཞིན་སྟོང་པ་ཉིད་བསྔོ་བྱ་སྔོ་བྱེད་བསྔོ་བའི་ཡུལ་མི་དམིགས་པ་གནས་ལུགས་དོན་དམ་པའི་དེ་ཁོ་ན་ཉིད་ལ་མཉམ་པར་འཇོག་པའི་བློ་ཁུང་དུ་ཆུད་པ་ནི་བསྔོ་བ་དུག་མེད་པའི་རྗེས་སུ་འགྲོ་བ་ཙམ་མོ། །གསུམ་པ་ཡོངས་སུ་བསྔོ་བའི་ཚིགས་སུ་བཅད་པ་ཚིག་རྒྱན་མེ་རྟོག་གི་ཚལ་ནས་ཉུང་ངུ་ཞིག་བླངས་ཏེ་སྤྲོ་དང་སྐྱོ་བའི་ཤུགས་འགྲན་བཞིན་པས་ཅུང་ཟད་ཅིག་བསྟར་བ་ནི། ཨོཾ་སྭ་སྟི་ཤྲཱི་ཛ་ཡནྟུ། གསེར་མངལ་ཅན་དང་མིག་སྟོང་ལྡན་པ་གོམ་གསུམ་གྱིས་མནན་རྟག་ཞི་བ། །ཀླུ་དབང་གནོད་སྤྱིན་གྲུལ་བུམ་གཤིན་རྗེ་དྲི་ཟ་རྣམས་ཀྱི་གཙོ་གྱུར་པ། །འཇིག་རྟེན་གསུམ་ན་ཆེར་སྙེམས་དྲེགས་དང་གྲགས་ལྡན་ལྷ་མིའི་དབང་རྣམས་ཀྱིས། །ནོར་བུའི་ཐོད་ཀྱིས་ཞབས་རྡུལ་མངོན་མཆོད་ལྷ་མཆོག་ཐུབ་དབང་དང༌། ༡ །ཁམས་གསུམ་གནས་ན་ཡང་ནས་ཡང་འཁོར་མཐའ་མེད་འགྲོ་བ་བསམ་ཡས་པ། །གཅིག་ཀྱང་མ་ལུས་ཞི་བ་མཆོག་གི་གནས་ལ་མ་བཀོད་དེ་སྲིད་དུ། །འཇིགས་དང་ཞུམས་དང་སྐྱོ་བའི་གནས་ལ་སྙིང་སྟོབས་གོ་ཆས་སྲུང་མཛད་པ། །དཔའ་བོ་ཆེན་པོ་ཐུབ་པ་རྣམས་ཀྱི་སྲས་མཆོག་སྙིང་རྗེའི་དབང་རྣམས་དང༌། ༢ །སྨོན་ལམ་ཆེན་པོ་མཐུན་པའི་རླུང་གིས་དོན་གཉིས་ཤིང་རྟ་རབ་བསྐྱོད་པས། །སྲིད་པའི་རྒྱ་མཚོའི་ཕ་མཐའ་བརྒལ་ནས་ཞི་བའི་གླིང་དུ་རབ་སོན་པའི། །བདེན་ཚིག་གྲུབ་པ་འཕགས་པའི་དེད་དཔོན་དུས་གསུམ་གཤེགས་རྣམས་བཅས་པ་ཀུན། །མོས་པའི་ཡིད་མཁར་མངོན་སུམ་བཞུགས་ལ་སྨོན་བཞིན་འགྲུབ་པའི་དཔང་མཛོད་ཅིག ༣ །ཞིང་མང་བྱེ་བ་མཐའ་ཡས་དག་ན་རྣམ་འདྲེན་སྟོབས་བཅུའི་དབང་རྣམས་དང༌། །འཇིགས་རུངས་འཁོར་བ་དགའ་བའི་ཚལ་ལྟར་དགྱེས་པས་བཞེས་མཛད་རྒྱལ་སྲས་ཚོགས། །ཞི་བསིལ་གནས་ཐོབ་དགྲ་བཅོམ་ཉན་རང་འཕགས་ཚོགས་རྒྱ་མཚོས་དུས་གསུམ་དུ། །རང་གཞན་དོན་གཉིས་ལྷུན་གྱིས་གྲུབ་པའི་དགེ་ཚོགས་ཟླ་འོད་དྲི་མེད་དང༌། ༤ །དེ་བཞིན་སོ་སྐྱེ་གང་དག་ཀུན་གྱིས་འདུས་བྱས་འདུས་མ་བྱས་པ་ཡི། །སྒོ་གསུམ་སྒོ་ནས་རྣམ་དཀར་བགྱིས་དང་བགྱིད་པ་དང་ནི་བགྱི་བར་འགྱུར། །ཀུནྡའི་ཕུང་པོ་ཇི་སྙེད་འཕགས་པ་དགྱེས་པའི་དཔལ་ཡོན་ཅན། །དེ་དག་ཀུན་ལ་སྤྲོ་དགའི་མཚོ་ལས་ཡི་རངས་མཆོད་ཡོན་དང་པོར་སྟོབ། ༥ །ཁྱད་པར་འདི་ན་ལྷག་བསམ་རབ་དཀར་བཅོ་ལྔའི་ཟླ་བའི་རྗེས་འགྲོ་བའི། །དམ་པའི་སྐྱེ་བོས་བླ་མའི་ལུང་དང་བསྟན་ལ་སྨན་པ་སྤེལ་བའི་ཡིད། །དྲི་མེད་ག་བུར་རྡུལ་གྱིས་སྦགས་པས་མངོན་པར་ཕྱེས་པའི་ལེགས་བྱས་དཔལ། །ཀུ་མུ་ད་ལྟར་ཡིད་དུ་འོང་བ་འདིས་མཚོན་རབ་དགེ་ཅི་བསགས་པ། ༦ །སྲིད་དང་ཞི་བ་ཟག་བཅས་ཟག་མེད་ལེགས་བྱས་དུས་གསུམ་གྱིས་བསྡུས་པ། །དེ་དག་མ་ལུས་ཐུབ་པ་མཆོག་དང་རྒྱལ་སྲས་འཇམ་དཔལ་དཔའ་བོ་སོགས། །འཕགས་ཆེན་རྣམས་ཀྱི་དམིགས་མེད་རྗེས་སུ་བློ་གྲོས་དཀར་པོའི་རྐང་བཀོད་ན་ས། །རབ་ཞིའི་དབྱིངས་སུ་ཆུད་མི་གཟན་ཕྱིར་ཡོངས་བསྔོ་དམ་པའི་རྒྱ་ཡིས་གདབ། ༧ བླ་ན་མེད་པའི་ངང་ཚུལ་དེ་ཡི་མཐུ་དཔལ་བདེན་པའི་བྱིན་རླབས་གཟི། །ནམ་ཡང་མི་བསླུ་ཉི་མ་བྱེ་བའི་སྣང་བ་དག་གིས་མི་མཚོན་པས། །ཕ་མཐའ་མི་མངོན་ནམ་མཁའི་ཁོར་ཡུག་ཟླུམ་པོར་བཅིངས་པའི་སྐྱེ་རྒུ་ཡི། །སྣོད་བཅུད་ཡོངས་ལ་འདི་གཏན་དགེ་བའི་བཀྲ་ཤིས་མེ་ཏོག་བཞད་གྱུར་ཅིག ༨ །རང་རང་ལས་ཀྱི་ཁ་ལོས་དྲངས་ཏེ་དབང་མེད་གནས་ངན་ལེན་གྱི་གྲོང༌། །ངན་སོང་གནས་སུ་གཏན་ཡུལ་བྱེད་པའི་ཉམ་ཆུང་སྡུག་བསྔལ་བརྒྱས་གཙེས་པ། །དེ་དག་རྣམས་ཀྱི་ངན་པའི་རྒྱུ་ཟད་འབྲས་བུ་དུཿཁའི་ཚོར་བ་བྲལ། །མཐོ་རིས་རྟེན་བརྒྱུད་ཞི་བ་དེའི་སྤོ་ན་ངལ་འཚོ་ཅི་ཡང་བསྟེན་གྱུར་ཅིག ༩ །མི་ཡི་གནས་སུ་སྐྱེ་རྒ་ན་དང་འཆི་བའི་ཚོར་བ་ཤུགས་དྲག་མཚོན། །མདུང་ཐུང་བརྒྱ་ཡིས་དོ་ཟླ་མེད་པ་དེ་འདྲའི་གནས་སྐབས་དང་བྲལ་ནས། །ཆོས་ཀྱི་བདུད་རྩིའི་འཚོ་བ་ལ་རྟེན་ཕན་བདེའི་ལུས་སྟོབས་ན་དར་བས། །རྣམ་པ་ཐམས་ཅད་མཁྱེན་གྲོང་བགྲོད་ལ་ནུས་མཐུ་ཐོགས་པ་མེད་གྱུར་ཅིག ༡༠ ། མཐོ་རིས་ཁྱོན་གྱི་རྣམ་སད་པ་དང་ལྷ་མིན་འགྲོ་བ་དེ་དག་ཀྱང༌། །འཆི་འཕོ་ལྟུང་དང་དེ་བཞིན་འཁྲུགས་དང་རྩོད་པའི་གོ་སྐབས་རབ་འགོག་ནས། །བག་ཡོད་སེམས་ཀྱི་གཞོན་ནུས་རྙེད་པའི་ཐར་ལམ་གང་དག་ལ་ཞུགས་པས། །སྲིད་པའི་དགོན་དུ་ཉམ་ང་ལས་གྲོལ་ཕན་བདེ་མཆོག་ལ་གནས་གྱུར་ཅིག ༡༡ །ལྗོངས་འདིས་ཉེར་མཚོན་རྒྱལ་ཁམས་ཀུན་ཏུ་མཁའ་ལས་ཆར་ཟིམ་དུས་སུ་འབེབས། །རྩི་སྨན་ལོ་ཏོག་རབ་ཏུ་སྨིན་ཅིང་ནད་མུག་མཚོན་འཁྲུགས་གདོན་གྱི་འཚེ། །སྙིགས་མའི་རྣམ་འགྱུར་མུན་པ་ལྟ་བུ་གང་དག་དེ་ཀུན་མིང་ཡང་མེད། །བདེ་སྐྱིད་ལོངས་སྤྱོད་རྫོགས་ལྡན་དང་པོའི་བཀྲ་ཤིས་ཉི་མས་ཁྱབ་གྱུར་ཅིག ༡༢ །དུས་ངན་སྐྱེ་བོའི་རླབས་སྤྱོད་གདུག་པས་སྣོད་བཅུད་ཉམས་བྱེད་སྤྲིན་ནག་གི། །འདུ་འགོད་ལྟ་བུ་དམིགས་མེད་དབྱིངས་སུ་ལེགས་བྱས་དྲི་ཡི་བཞོན་པས་བསལ། །ལུགས་ལས་མི་འདའ་ཡ་རབས་ཚུལ་གྱིས་མཛའ་དུང་བྱམས་པའི་སེམས་དང་བཅས། །འཇིག་རྟེན་ཡང་དག་ལྟ་དང་སྤྱོད་པའི་སྣང་བ་ཅི་ཡང་རྒྱས་གྱུར་ཅིག ༡༣ །ཁྱད་པར་ཐུབ་བསྟན་ལུང་གི་དམར་འོད་སྡུད་པར་སྨོན་ལམ་ལོག་པའི་གཟུགས། །དུ་རུ་ཀ་ཡི་མཐའ་དམག་མི་བཟད་ལྷ་མ་ཡིན་གྱི་ཕྲུ་མའི་དཔུང༌། །སྡོང་ཟླ་རྒྱབ་བརྟེན་སྣ་འདྲེན་བྱེད་པོ་དེ་ཡི་ཕྱོགས་སུ་གཏོགས་བཅས་པའི། །མཐུ་སྟོབས་རྩལ་གྱི་དཔུང་བ་རབ་ཉམས་ཉི་མས་མུན་པ་ལྟར་གྱུར་ཅིག ༡༤ །ལན་གཅིག་མ་ཡིན་བགྲང་བར་མི་སྤྱོད་ས་ཆེན་རྡུལ་ལས་ཆེས་ལྷག་པའི། །སྐྱེ་བ་རྣམས་སུ་བྱམས་པས་བསྐྱངས་པའི་མར་གྱུར་སྐྱེ་རྒུ་འདི་རྣམས་ཀྱང༌། །འདིར་སྣང་སྒྱུ་མའི་སྤྲུལ་པ་དང་ནི་དབང་པོའི་གཞུ་འདྲས་མི་བསླུ་བར། །ཐར་མཆོག་ཞི་བའི་ཁང་བཟང་བགྲོད་ལ་འདུན་པ་ཟླ་ལྟར་གསལ་གྱུར་ཅིག ༡༥ །མ་བརྟགས་ཉམས་དགའི་གནས་ལུས་ལོངས་སྤྱོད་དབྱར་གྱི་སྤང་ལྗོངས་མེ་ཏོག་བཞིན། །ཡུན་རིང་མི་བརྟན་འཇིག་ཅིང་གྱེས་པའི་ངང་ཚུལ་ཕྲ་བ་ནས་རྟོགས་ཏེ། །དེ་ཡི་དོན་དུ་ཆགས་སྡང་རྨོངས་པས་སྡིག་སྡུག་གཏམ་ངན་ཁུར་བརྩེགས་པའི། །ངལ་བ་བཏང་ནས་ཉམས་དགའི་དབེན་པར་ཞི་བསིལ་ཆོས་ལ་སེམས་གྱུར་ཅིག ༡༦ །འབྱོར་པ་བདོ་བའི་མཛོད་ཀྱི་ཕུང་པོ་དགྲ་ཟླས་བགོ་བཤར་སྤྱོད་པ་དང༌། །གཅེས་པའི་གཟུགས་ཕུང་སེམས་ཀྱི་ཁྱེའུ་ཅི་དགར་བོར་བའི་རུས་པའི་གཟེབས། །མི་སྡུག་སྲོག་ཆགས་འཇིགས་པའི་ང་རོ་འུར་འུར་གཤོག་སྒྲའི་གར་དང་བཅས། །ཤུལ་མེད་བགྱིད་མཐོང་ངེས་འབྱུང་ཡིད་ཀྱིས་ཕྱི་མའི་དོན་ཆེན་བསྒྲུབ་གྱུར་ཅིག ༡༧ །ཚེ་འདིའི་དོན་དུ་ཡུན་རིང་འབད་ལ་ཤ་ཐང་ཆད་ཆད་ཅི་བརྩོན་ཡང༌། །སྙིང་པོར་གྱུར་པ་ཏིལ་འབྲུ་ཙམ་ཡང་མཐོང་བ་བྲལ་བའི་མིག་ཐོབ་ནས། །ཡང་དག་ལྟ་བས་གཞི་རབ་བཟུང་སྟེ་ཆགས་སྡང་བློ་ངན་དག་དང་མཁོན། །རྒྱལ་བས་བསྔགས་པའི་བསམ་སྦྱོར་བཟང་པོར་སྐྱེ་རྒུ་མ་ལུས་འཇུག་གྱུར་ཅིག ༡༨ །ཁྱད་པར་རྣམ་དཀར་སྦྱིན་པའི་བདག་པོའི་ལུས་སྐྱེད་ཕ་མ་དྲིན་ཅན་གཙོས། །དཀར་ནག་ལས་ཀྱི་ཐག་པས་འབྲེལ་བའི་ཡིད་ཅན་དགྲ་གཉེན་བར་མ་ཀུན། །བྱང་ཆུབ་སེམས་སྐྱེས་ཕྱིན་དྲུག་ལམ་གྱི་སྤང་རྟོགས་ཡོན་ཏན་མཐའ་དག་རྫོགས། །སྒྲིབ་གཉིས་ཞི་ནས་ཚོགས་གཉིས་ཡོངས་གང་ཀུན་མཁྱེན་གོ་འཕང་ཐོབ་གྱུར་ཅིག ༡༩ །མཐའ་ཡས་འགྲོ་ལ་ཕན་བདེའི་དཔལ་གྱི་འབྱོར་བ་རྒྱས་པར་སྤེལ་བའི་སྒོ། །རྒྱལ་བའི་བསྟན་པ་བདུད་རྩིའི་འབྱུང་གནས་ལུང་རྟོགས་བཤད་སྒྲུབ་དར་པོ་ཆེ། །ཕྱོགས་ལས་རྒྱལ་བའི་རྒྱལ་མཚན་དམ་པ་སྲིད་པའི་རྩེར་སྙེགས་མི་ནུབ་པས། །ཡིད་ཀྱི་སྲུབས་ཤིང་སྡེ་དང་རྩ་ལག་ཁེངས་པའི་བརྟུལ་ཞུགས་ཉམས་གྱུར་ཅིག ༢༠ །དེ་འཛིན་བྱེད་པའི་སྐྱེས་བུ་དམ་པ་ལུང་རིགས་ལེགས་བཤད་མགྲིན་སྙན་ཅན། །གནས་ལུགས་དགོངས་པ་ཉམས་འོག་ཆུད་པའི་རྣལ་འབྱོར་དབང་ཕྱུག་གང་དེ་དག །ཆོས་ཀྱིས་མཐོ་བའི་ཁྲི་འཕང་དམ་པར་ཞབས་པད་རྡོ་རྗེའི་ཆོས་སུ་བརླིང༌། །མཛད་ཕྲིན་བཞེད་དགོངས་བསྟན་པའི་དཔལ་དུ་ཡར་ཟླའི་ལང་ཚོར་འགྲན་གྱུར་ཅིག ༢༡ །ཁྱད་པར་དོན་དམ་སྙིང་པོའི་དགོངས་མཛོད་སྒྲུབ་བརྒྱུད་དྭགས་པོའི་རིང་ལུགས་ཀྱིས། །རྒྱ་མཚོའི་གོས་ཅན་ཐ་གྲུར་ཁྱབ་པས་གདུལ་བྱའི་སྐྱེ་བོ་བགྲང་ཡས་ཚོགས། །ངེས་དོན་སྙིང་པོའི་བཅུད་ཀྱིས་བསྐྱེད་བསྲིངས་ཉམས་རྟོགས་རྩལ་ཆེན་རབ་རྒྱས་ཤིང༌། །རང་བྱུང་དོ་ཧ་མགྲིན་པའི་མཛོད་ནས་གང་ཐོས་རྟོགས་གྲོལ་མཉམ་གྱུར་ཅིག ༢༢ ། བསྟན་པའི་སྙིང་པོའི་དཔལ་དུ་འདི་འགྱུར་འཕྲུལ་གྱི་གཟུགས་སུ་བཞེངས་བསྐུལ་བའི། །ཡོངས་ཀྱི་བཤེས་གཉེན་སེམས་དཔའ་ཆེ་དེའི་ཟབ་དགོངས་འོད་གསལ་དབྱིངས་སུ་བསྐངས། །དགའ་ལྡན་གནས་སོགས་གང་དུ་བཞུགས་པའི་ཞིང་ནས་སྤྱན་རས་པདྨའི་འདབ། །མི་འཛུམ་རྟག་ཏུ་དགྱེས་པས་གཟིགས་ནས་སྐྱེ་ཀུན་རྗེས་སུ་བཟུང་གྱུར་ཅིག ༢༣ །བྱེད་པོ་ཉིད་ཀྱང་ཚེ་རིང་བསྙུན་བྲལ་ཆོས་མཐུན་བསམ་དང་སྦྱོར་བར་བཅས། །དབྱར་གྱིས་བསྐྱེད་པའི་ཆུ་གཏེར་བཞིན་དུ་གོང་འཕེལ་དོན་གཉིས་ལྷུན་གྱིས་གྲུབ། །ཚུལ་གནས་ཐོས་བསམ་སྒོམ་པའི་ཡོན་ཏན་ཡར་ཟླའི་ལང་ཚོ་ལ་འགྲན་པས། །རྒྱལ་བ་དགྱེས་པའི་ལམ་བཟང་དག་ལས་སྐྱེ་ཀུན་ཕྱིར་མི་ལྡོག་གྱུར་ཅིག ༢༤ །རབ་དཀར་དགེ་བའི་གནས་སུ་སྨོན་པ་ཟླ་ཤེལ་འོད་ཀྱིས་འཁྱུད་པ་ཡི། །གངས་རིའི་ལྷུན་པོའི་ཏོག་འདྲ་འདི་དག་མྱུར་དུ་གེགས་མེད་འགྲུབ་པ་ཡི། །མཐུན་འགྱུར་བྱིན་རླབས་མཆོག་གསུམ་རྩ་གསུམ་དམ་ཅན་སྲུང་མའི་ཚོགས་བཅས་ཀྱིས། །དབྱིངས་ནས་བསྩལ་ཅིང་ཤིས་པའི་མེ་ཏོག་པུཎྜ་རཱི་ཀས་མཛེས་གྱུར་ཅིག ༢༥ །ཅེས་པའང་ཁྱབ་བདག་མཁན་ཆེན་བླ་མ་དེ་ཉིད་ཀྱིས་གསུང་ནན་ཏན་ཆེན་པོས་འདི་ལྟར་སྦྱོར་ཞིག་ཅེས་བཀའི་གནང་བ་དམིགས་སུ་སྩལ་ཞིང༌། དེ་ལྟར་ལེགས་བྱས་རྒྱ་ཆེན་འདི་ཉིད་གང་གིས་རྩོམ་པའི་བྱེད་པོ་བསླབ་གསུམ་ལྡན་པ་བླ་མ་བྱང་ཆུབ་ཆོས་འཕེལ་ནས་བཀྲ་ཤིས་པའི་ལྷ་རྫས། རིན་ཆེན་གཉིས་པའི་སྐྱེས་བཅས་སྔ་ཕྱིར་གསུང་བསྐུལ་ངོར། མདོ་སྔགས་རྒྱལ་བ་གཉིས་ཀྱིས་ལུང་བསྟན་འཛམ་གླིང་ཆོས་ཀྱི་ཤིང་རྟ་ཆེན་པོ་འཇམ་མགོན་བླ་མ་ཞལ་རྣམ་པ་གཉིས་དང༌། མཁན་ཆེན་མངྒ་ལ་རསྨི་གཙོ་བོར་སྨོས་པའི་ཡོངས་འཛིན་སྐྱེས་ཆེན་དུ་མའི་ཞབས་རྡུལ་གཙུག་ཏུ་ལྷུང་བའི་སྐལ་བཟང་ཐོབ་པའི་བནྡེ་ཀརྨ་བཀྲ་ཤིས་ཆོས་འཕེལ་བློ་གྲོས་རྒྱ་མཚོའི་སྒྲ་དབྱངས་སམ། འབྱུང་དུ་རུང་བའི་ཡོན་ཏན་ལ་སྨོན་པའི་བཏགས་མིང་དུ་སྒྲ་དབྱངས་སྙིང་པོའི་ཟླ་བ་མཚོ་བྱུང་དགྱེས་པའི་བློ་གྲོས་ཞེས་བགྱི་བའི་ངེས་པ་དོན་གྱི་ཆོས་མེད་སྙོམས་ལས་པས་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་སྤུངས་ཡིད་དགའ་ཆོས་འཛིན་གྱི་གནྡྷོ་ལའི་ཉེ་འདབས་སུ་བྲིས་པ་སརྦ་དཱ་ཀ་ལྱ་ཎཾ་བྷ་བ་ཏུ། །དགེའོ། །དགེའོ། །དགེའོ། །

༄༅། །ཚིགས་སུ་བཅད་པ་ཕྱེད་དང་ལྔའི་འགྲེལ་པ་བཞུགས་སོ། །
སློབ་དཔོན་ཀླུ་སྒྲུབ་ཀྱིས་མཛད། 

༄༅། །སློབ་དཔོན་ཀླུ་སྒྲུབ་སྙིང་པོའི་ཞལ་སྔ་ནས། རེ་བའི་དཔེ་ནི་སེར་སྐྱ་འདྲ། །དོག་པ་རྒྱལ་བུ་གཞོན་ནུ་སྟེ། །གཞན་དུ་འཛིན་པ་སྨིག་རྒྱུར་ཆུ། །བདག་འཛིན་ཕུང་བྱེད་ཉི་ཟེར་གཟུགས། །སྣང་བ་གཉིས་ལྡན་ནེ་ཙོའི་བྱ། །དོར་བ་ཐུར་མར་འཁྲུལ་པའི་གཟུགས། །ལྟ་བས་ང་རྒྱལ་ཚོས་ཀྱི་ཝ། །སྒོམ་ལ་དེར་འཛིན་ཡ་ཤུ་ཧ། །སྤྱོད་པས་ང་རྒྱལ་ཛི་ན་པ། །དཀའ་བས་རློམ་སེམས་བཟང་སྐྱོང་བུ། །དབང་གིས་གྲོལ་འདོད་ཀོ་ས་ལ། །རྟོགས་པས་ཆོག་ཟེར་དཔལ་གྱི་བུ། །བླ་མ་བླ་བྲལ་བླ་མེད་གངྒཱ་མོ། །བཀའ་ལ་སྐུར་འདེབས་ཀྲྀཥྞ་པ། །བདེ་བས་གྲུབ་འདོད་ཐང་བཟང་གླུ། །སྟོང་པས་དེ་བཞིན་གདོལ་པ་ཛ། །དེ་རྣམས་བྲལ་བའི་ཤེས་པ་ནི། །ནོར་བུ་རིན་ཆེན་ཐོབ་པ་འདྲ། །སྔོན་ཡུལ་ཝཱ་ར་ཎཱ་སཱིར་ཁྱིམབདག་པྲ་མོ་ཧ་དང༌། སེར་སྐྱ་མོ་གྲུབ་སྦྱིན་མོ་གཉིས་ཆུ་བོ་ནཻ་རཱཉྫ་ནའི་འགྲམ་ནེའུ་གསེང་སྤོས་ངད་ཅན་དུ་དུས་བྱས་པ་ལས། མོས་ཉིན་མཚན་ལྔ་ཞིག་ཏུ་བསྡད་ཀྱང་འོང་བར་མ་གྱུར་ཏོ། །དེ་ནས་ཡི་མུག་སྟེ་མའི་དྲུང་དུ་ཕྱིན་པ་དང༌། མས་སྨྲས་པ། ཀྱེ། བུ་མོ་མདངས་རབ་ཏུ་ཞུམ་པར་གྱུར་པ་ཅིའི་ཕྱིར། ཞེས་པ་དང༌། བུ་མོས་སྨྲས་པ། ཀྱེ། མཚན་མོ་གཉིས་དང་ཉིན་གསུམ་བར། ཁྱིམ་བདག་གཞོན་ནུ་ལ་བསྡད་པས། །ཡིད་གདུངས་པས་ནི་ཡི་ཆད་གྱུར། །ཟས་དང་བྲལ་བས་ལྟོ་བ་ལྟོགས། །ཞེས་ཟེར་བ་ལ། མས་འབྲས་ཆན་པ་ན་ལི་གང་བྱིན་པས། མོས་མྱུར་དུ་ཟོས་པས་གློ་བའི་སུལ་དུ་སོང་ནས་ལོག་འཁྲུགས་སོ། །དེ་ནས་སྨན་པ་བཤེས་གཉེན་ཆེན་པོ་ལ་བསྟན་པས་བལྟས་པ་དང༌། འདི་དག་གི་ཚུལ་ཇི་ལྟ་བུ་ཡིན་ཞེས་དྲིས་པ་དང༌། གོང་གི་ཚུལ་བཤད་དོ། །སྨན་པས་སྨྲས་པ། གང་གིས་གང་ལ་རེ་བ་ནི། །ཞི་བར་མི་འགྱུར་བདེར་མི་འགྱུར། །སྡུག་བསྔལ་སྣ་ཚོགས་འཕེལ་བ་སྟེ། །རེ་བ་མེད་པ་བདེ་བའི་མཆོག །འདི་དག་ནི་རེ་བས་ཕུང་བར་འགྱུར་བར་བསྟན་པ་སྟེ། རེ་བ་མེད་པར་བྱ་བའི་མན་ངག་སྟེ། དང་པོའོ། །
	སྔོན་གྱི་དུས་ན་རྒྱལ་བུ་འགྲོན་བཟང་ཞེས་བྱ་བ་ཞིག་ལ། ཡབ་མཐུ་བོའི་སྟོབས་ཀྱིས་རྒྱལ་རིགས་སྤྱི་བོ་ནས་དབང་བསྐུར་ཏེ། ཀྱེ། རྒྱལ་བུ་སྒོ་སྲུངས་ལ་ནན་ཏན་གྱིས་ཤིག །ཁྲི་གཞན་ལ་མ་ཤོར་བར་བྱ་བ་ལ་བརྩོན་པར་གྱིས་ཤིག །ཅེས་སྨྲས་ནས་ཚེའི་དུས་བྱས་པར་གྱུར་ཏོ། །དེ་ནས་མཆོད་སྦྱིན་བྱེད་པའི་དུས་སུ་བྲམ་ཟེ་མདུན་ན་འགྲོ་རྒྱལ་པོའི་ཕོ་བྲང་དུ་བྱུང་བ་ལ་ཁྲི་འཕྲོག་གིས་དོགས་ཏེ། ལང་ནས་སྒོའི་བྱ་བ་ལ་ཕྱིན་པ་དང༌། ནུ་བོ་འགྲོ་བས་བསྟེན་པས་ཁྲི་འཕྲོགས་སོ། །དེ་ནས་སེར་སྐྱ་མས། ཁྱོད་འོ་ན་འབད་པར་འགྱུར་བ་ཅིའི་ཕྱིར། ཞེས་པ་དང༌། རྒྱལ་པོ་ནས་བབས་ཀྱིས་སྨྲས་པ། བདག་ལ་ཡབ་ཀྱིས་གདམས་པ་བཞིན། །ཁྲི་སྟན་ཤོར་གྱིས་དོགས་པ་ན། །སྒོ་ཡི་བྱ་བ་ལ་ཕྱིན་པས། །ནུ་བོས་བདག་གི་བདེ་བ་འཕྲོགས། །ཞེས་པ་དང༌། བྲམ་ཟེས་སྨྲས་པ། དོགས་པ་དང་བཅས་སེམས་ཀྱིས་བདེ་མི་རྙེད། །ཉམ་ང་དང་བཅས་རྟག་ཏུ་བདེར་མི་འགྱུར། །གང་ལ་དོགས་ཡོད་དེར་འཇིགས་ཡོད་པའི་ཕྱིར། །མཁས་པ་རྣམས་ཀྱིས་དོགས་པ་སྤང་བར་བྱ། །དོགས་པ་དང་བྲལ་བར་བྱ་བའི་མན་ང་ག་སྟེ། གཉིས་པའོ། ། སྔོན་རི་བོ་བྱ་ཀང་ལ་དགེ་སློང་སོག་མ་མེད་ཀྱིས་ཕྱིན་པ་དང༌། རབ་ཏུ་སྐོམ་གྱིས་གདུངས་པར་གྱུར་པ་ལ། སྨིག་རྒྱུ་ཞིག་ལ་ཆུ་རུ་འཁྲུལ་ཏེ་འཐུང་དུ་ཕྱིན་པ་དང༌། ཤིན་ཏུ་ངལ་བར་གྱུར་ནས་སྔོའི་ལྡུམ་བུ་ཟ་ཞིང་འདུག་པ་ལ། དྲང་སྲོང་རྐང་མིག་གིས་སྨྲས་པ། བགྲོད་དཀའ་འཁོར་བའི་ཐང་ཆེན་ལ། །གཞན་དུ་བཙལ་འདོད་མི་དག་ནི། །ཉོན་མོངས་ཐོ་བས་བརྡུངས་གྱུར་ཏེ། །སྐོམ་པ་སྨིག་རྒྱུའི་ཆུ་འཚོལ་འདྲ། །ཞེས་སོ། །དེ་དག་ནི་བསྒོམ་བྱ་སྤང་བར་བྱ་བའི་མན་ངག་སྟེ། གསུམ་པའོ། ། སྔོན་རྒྱལ་པོ་བརླ་སྐྱེས་ལ་བཙུན་མོ་ལྔ་བརྒྱར་བུ་སྟོང་ཡོད་དེ། སྲས་ནམ་ག་རུས་དྲང་སྲོང་དཔལ་དགའ་མོ་བླངས་ཏེ། དེ་གཅིག་པུ་ལས་མེད་པས་རབ་ཏུ་གཅེས་པར་བྱས། རྒྱལ་བུའང་བདག་ལས་ནི་གཅེས་པ་མེད་དེ། བདག་ལ་ནི་སྡུག་བསྔལ་གྱི་ཟུག་རྔུ་ཅུང་ཟད་ཙམ་ཡང་བྱུང་བར་ཕོངས་པས། བདག་ཚེའི་དུས་བྱས་ན་འཁོར་ཐམས་ཅད་ཕུང་བར་འགྱུར་རོ་སྙམ་སེམས་སོ། །དེ་ནས་ནངས་པར་ཞིག་ཁྲུས་བྱས་ཏེ། ཁང་བཟང་གི་རྩེ་མོར་ཁ་ཤར་ཕྱོགས་སུ་བལྟས་ཏེ་ཉི་ཟེར་ལ་མིག་ཅུང་ཟད་བཙུམས་ནས་བསྡད་པ་དང༌། ཉི་ཟེར་གྱི་གྱ་གྱུ་ལ་དུར་ཁྲོད་བྱུང་བྱུང་བར་མཐོང་ནས། བདག་ལ་དྲི་མས་གོས་པར་འགྱུར་སྙམ་ནས་བྲོས་པ་དང༌། ཁང་བཟང་གི་རྩེ་མོ་ནས་ལྷུང་སྟེ་ཚེའི་དུས་བྱས་སོ། །དེ་ནས་དགེ་བསྙེན་བློ་གྲོས་བཟང་པོས་སྨྲས་པ། བདག་འཛིན་ཆེ་བས་སྡུག་བསྔལ་འབྱུང་བ་སྟེ། །བདག་བདེར་འདོད་པས་གཞན་གྱི་གནོད་པ་འབྱུང༌། །བདག་ཏུ་འཛིན་པ་ཡོངས་སུ་དོར་བྱས་ནས། །སེམས་ཅན་ཀུན་ཀྱང་སྨན་པ་བཞིན་དུ་བྱ། །བདག་ཏུ་འཛིན་པ་དང་བྲལ་བར་བྱ་བའི་མན་ངག་སྟེ། བཞི་པའོ། ། སྔོན་ཛེ་ཏའི་ཚལ་དུ་རྒྱལ་བུ་དོན་ཐམས་ཅད་གྲུབ་པ་དང༌། བདུད་ནག་པོ་ལྷས་བྱིན་གཉིས་བྱ་ནེ་ཙའི་ལུས་གཅིག་ལས་མགོ་བོ་གཉིས་སུ་གྱེས་པ་ཞིག་ཏུ་སྐྱེས་པར་གྱུར་ཏོ། །དེ་ན་ས་ལྷས་བྱིན་གྱི་མགོ་བོ་གཉིད་ལོག་པའི་དུས་སུ་དོན་གྲུབ་ཀྱིས་ཤིང་གི་རྩ་བ་སློག་པ་དང༌། སྨན་ཨ་སྨྲ་དང་དུག་ཧ་ལ་གཉིས་རྙེད་པ་ལ། བཅུད་ནི་མཉམ་པོར་ཕན། རོ་ནི་བདག་རང་མྱང་ངོ་ཞེས་ནས་སྨན་ཟོས་པ་དང༌། བདུད་ལྷས་བྱིན་ལ་སྨན་གྱི་སྒྲེགས་པ་བྱུང་ངོ༌། །དེ་ནས་རབ་ཏུ་ཁྲོས་ཏེ་ལྷས་བྱིན་གྱིས་དུག་ཟོས་པས་གཉིས་ཀ་ཕུང་བར་གྱུར་ཏོ། །དེ་ནས་ལྷའི་དབང་པོ་བརྒྱ་བྱིན་གྱིས་སྨྲས་པ། དེ་ཉིད་མཐོང་བའི་མཁས་པ་ཡིས། །སྨན་ལྟའི་བསོད་ནམས་མི་བླང་ཞིང༌། །དུག་ལྟའི་མི་མཐུན་དོར་མི་བྱ། །བླང་དང་དོར་བས་ཕུང་བར་འགྱུར། །བླང་དོར་དང་བྲལ་བར་བྱ་བའི་མན་ངག་སྟེ། ལྔ་པའོ། ། སྔོན་གྲོང་ཁྱེར་སེར་སྐྱར་བྲམ་ཟེ་ཉི་མ་སྦྱིན་ཞེས་བྱ་བ་ལ་རིམས་ནད་སེལ་བར་ནུས་པའི་ནོར་བུ་ཆེན་པོ་མུ་ས་ར་གལ་པ་ཞེས་བྱ་བ་ཡོད་དེ། །ཁྱིམ་བདག་དེ་ལ་ཁྱིམ་ཐབས་གཉིས་ཡོད་པ་ལས། གཉིས་ཀ་ལ་བུ་མེད་པར་གྱུར་པ་ནས། གྲོང་ཁྱེར་བདེ་བ་ཅན་དུ་ཁྱིམ་བདག་མོ་ས་མནྟ་ཞེས་བྱ་བ་དང་འདོད་པའི་དུས་བཏབ་ནས་ཕྱིན་པ་དང༌། སྔར་གྱི་ཁྱིམ་བདག་མོ་གཉིས་ཕྱི་བཞིན་དུ་བྱུང་བར་གྱུར་ཏོ། །དེ་ནས་དེ་ཤིང་སྡོང་པོ་རུལ་བ་ཞིག་གི་ཁོང་དུ་གབ་བོ། །དེ་ནས་ཁྱིམ་ཐབས་གཉིས་ཕྱིར་ལོག་པ་དང༌། ཁྱིམ་ཐབས་མོ་ས་མནྟ་དང་འཕྲད་ནས་ཉལ་པོ་བྱས་པ་དང༌། ཁྱིམ་བདག་གི་མགོ་བོའི་ཅོད་པན་ལ་གསེར་གྱི་ཐུར་མ་གཉིས་གྱེན་དུ་འགྲེངས་པ་ལ་མིག་ཡོར་གྱིས་མི་གཉིས་སུ་འཁྲུལ་ཏེ། བྲམ་ཟེ་ལ་སྨྲས་པ། ཀྱེ་བཞིན་བཟང༌། འོ་སྐོལ་ནི་མི་གཉིས་ཀྱིས་ཉེ་བ་ཉིད་དུ་གནོན་ནས་གདའོ། །ཞེས་པ་དང༌། བྲམ་ཟེས་སྨྲས་པ། དེ་ནི་ངའི་ཁྱིམ་ཐབས་མོ་གཉིས་ལགས་ཏེ། འོ་སྐོལ་གྱི་སྤྱོད་ལམ་རྒྱལ་པོ་ལ་སྨྲས་ན་ངེས་པར་ཆད་པ་གཅོད་པར་འགྱུར་བས་ས་ཕྱོགས་གཞན་ཞིག་ཏུ་བྲོས་ལ་གཤེགས་སོ་ཞེས་ནས། ན་སེའི་ཚལ་དུ་ཕྱིན་པ་དང་ཐུར་མ་ཡིན་པར་ངོ་ཤེས་ཏེ། ས་མནྟ་རབ་ཏུ་འཁྲུལ་པ་ལ་འགྱོད་པས་སྨྲས་པ་དང༌། ཁྱིམ་བདག་མོས་མནྟས་གླུར་བླངས་པ། འོ་སྐོལ་མི་ཡིས་སྐྲག་ནས་བྲོས་པ་དང༌། །འཁོར་བ་དོར་བར་འདོད་ན་སྒྲུབ་པ་འདིས། །དང་པོ་གཞི་སྟོང་པ་ཉིད་ནས་སྡུག་བསྔལ་བྱུང་སྟེ། གཉིས་མེད་ལ་གཉིས་སུ་བརྟགས་པས་གདུངས་པར་གྱུར། བླང་དོར་དང་བྲལ་བར་བྱ་བའི་མན་ངག་སྟེ། དྲུག་པའོ། །སྔོན་མིའི་ཡུལ་མ་ག་དྷ་ན་ཚོས་མ་ཀོའུ་རཱི་མ་ཞེས་བྱ་བའི་གྲོང་ཁྱེར་གྱི་མཐའི་སྤྱིལ་པོ་ཞིག་ན། ངུར་སྨྲིག་གི་ཚོས་བླུགས་པའི་བུར་སྣོད་ཅིག་གི་ནང་དུ་ཁ་ཤིང་ལོས་བཅད་དེ། མོ་རང་གིས་མེ་ཏོག་འཐུར་ཕྱིན་པ་དང༌། དུར་ཁྲོད་ཀྱི་ཝ་ཞིག་གིས་ཚོས་ཀྱི་སྟེང་དུ་ཕྱིན་པས་བརྡིབས་ཏེ། ལུས་ཚོས་ཀྱི་མདོག་གིས་སྦངས་སོ། །དེ་དུར་ཁྲོད་དུ་ཕྱིན་པ་དང་སྦྱང་ཀི་དང་འཕྲད་ནས། ཀྱེ་ཆེ་ཞེ་མཆོག་ཏུ་གྱུར་པ་ཁྱེད་སུ་ཡིན་ཞེས་པ་ལ། མོ་ན་རེ། བདག་ནི་ལྷའི་རི་དྭགས་ཤ་ར་ན་ཞེས་བྱ་བ་ཡིན་ཏེ། ལུས་དྲི་དང་མདོག་ཏུ་ལྡན་པའོ། །དེ་ནས་དོམ་དང༌། སྟག་དང༌། སྤྲེའུ། སེང་གེ་རྣམས་ལ་སྤྱང་ཀིས་ཆེད་དུ་བརྗོད་པས་ཀུན་ཀྱང་འཁོར་བར་གྱུར་ཏོ། །དེ་ནས་ཟླ་བ་རྒྱས་པ་ཉའི་དུས་སུ་མའི་དྲུང་དུ་ཕྱིན་ཏེ། ང་ནི་མཆོག་གོ །བླ་ན་མེད་པའོ། །ཕུལ་ལོ། །རི་དྭགས་ཀྱི་རྗེ་མོར་གྱུར་པའོ། །ཞེས་པ་ལ། མས་སྨྲས་པ། ཀྱེ་བུ་མོ། ཚད་མའི་ཆུ་ལ་ཁྲུས་བྱས་ནས། །དམན་པའི་ས་ལ་གནས་ན་བདེ། །རྒྱུད་ངན་པགས་པས་ང་རྒྱལ་བ། །ཡུན་དུ་འགྲོགས་ན་ཕུང་བར་ངེས། ཞེས་བརྗོད་པ་ལ། པགས་པའི་ང་རྒྱལ་གཏོང་དུ་མ་བཏུབ་བོ། །དེ་ནས་ལོག་སྟེ་གཅན་གཟན་གྱི་ཚོགས་སུ་ཕྱིན་པ་དང༌། རང་གི་སྐད་བཏོན་པས་ཝར་གྱུར་ཅིང༌། སེང་གེས་སྐད་བཏོན་པས་བརྒྱལ་ལོ། །དེ་ནས་རི་རི་དྭགས་གཅན་གཟན་ཐམས་ཅད་ཀྱིས་སྤུ་ཆོམ་པ་རེ་བཏོགས་ཏེ་རྟུག་པ་དང་བསྲེས་སོ། །དེ་ནས་ལྷའི་བུ་རྣམས་ཀྱིས་ཚིགས་སུ་བཅད་དེ་སྨྲས་པ། སེམས་ཀྱི་སྟོབས་ཀྱིས་མི་འགྲོ་ཞིང༌། །པགས་པས་ང་རྒྱལ་འགྲོར་བྱེད་པ། །རྒྱུན་དུ་བདེ་བར་མ་གྱུར་ཏེ། །སྤུ་དང་བྲལ་བས་ཝ་ཉིད་ཕུང༌། །བདེ་བས་འབྲས་བུ་བསྒྲུབ་པ་ལ། །ཞེ་འདོད་མེད་པས་མི་འགྲོ་ཞིང༌། །གྲུབ་མཐས་ང་རྒྱལ་འགྲོར་བྱེད་པ། །ཝ་བཞིན་ཐལ་བར་བརླག་པར་འགྱུར། །རང་གི་ལྟ་བ་ང་རྒྱལ་བ་དང་བྲལ་བར་བྱ་བ་སྟེ། བདུན་པའོ། ། སྔོན་ཀོ་ས་ལའི་ཡུལ་དུ་དགེ་སློང་ཡ་ཤུ་ཧ་ཞེས་བྱ་བ་ཞིག་གིས་ཚོགས་དྲུག་འགེགས་པའི་བསམ་གཏན་བྱས་པ་ལས་རླུང་འབྱུང་འཇུག་འཕོ་བ་དང་བྲལ་བས་ལོ་ལྔ་བརྒྱ་སྙེད་ཐུབ་བོ། །དེ་ནས་འཁོར་ལོས་སྒྱུར་བའི་རྒྱལ་པོ་དགའ་སྦྱངས་མདངས་ཀྱིས་སྨྲས་པ། དགེ་སློང་སེམས་ཀྱིས་སེམས་ལ་ལྟོས། །ཤེས་རབ་ཕ་རོལ་ཕྱིན་དྲུག་མ། །ཙམ་དུ་མི་གནས་འདི་བསྒོམས་ལ། །འགོག་པའི་སྙོམས་པར་འཇུག་པ་ཐོངས། །ཞེས་པ་ལ། དོན་ལ་སླར་སྐུར་པ་བཏབ་ནས་སྔར་གྱི་འདུ་ཤེས་མེད་པ་ལ་ཞེན་པས་ལྷ་ཚེ་རིང་པོར་སྐྱེས་སོ། །དེ་ནས་མཐའ་འཁོབ་རྒྱལ་པོར་སྐྱེས་སོ། །དེ་ནས་ཡང་སྐྱེ་བ་དྲན་པས་བསྟན་པ་ལ་སྐུར་པ་བཏབ་ནས། སྔར་གྱི་འདུ་ཤེས་མེད་པ་ལ་ཞེན་པས་ལྷ་ཚེ་རིང་པོར་སྐྱེས་སོ། །དེ་ནས་ཡང་སྐྱེ་བ་དྲན་པས་བསྟན་པ་ལ་སྐུར་པ་བཏབ་པ་དང༌། དངོས་སུ་ས་མཐོངས་བྱེ་ནས་མན་ར་མེད་པའི་དམྱལ་བར་སོང་ངོ༌། །དེ་དག་ནི་སྒོམ་པ་དམིགས་པ་དང་བྲལ་བར་བྱ་བ་སྟེ། བརྒྱད་པའོ། ། སྔོན་བྲམ་ཟེ་ཛི་ན་པ་ཞེས་བྱ་བ་བསིལ་ཁང་ན་ཉལ་བའི་རྨི་ལམ་ན། རིགས་ཀྱི་བུ་གཙང་མའི་སྤྱོད་པ་ལོང་ཞིག །ལས་བྱང་ཆུབ་མཆོག་ཏུ་བསྐྱེད་ནས། ཤེས་རབ་དང་བྲལ་བའི་ཕ་རོལ་ཏུ་ཕྱིན་པ་ལྔའི་ཚོགས་སོགས་པ་ལ་མི་དང་ལྷ་ཐམས་ཅད་ཀྱིས་མཆོད་ཅིང་བསྙེན་བཀུར་རོ། །དེ་ནས་བྱང་ཆུབ་སེམས་དཔའ་བློ་གྲོས་མཐའ་ཡས་ཀྱིས། ཀྱེ་བྲམ་ཟེ་ཛི་ན་པ། ཤེས་རབ་དང་བྲལ་བའི་ཕ་རོལ་ཏུ་ཕྱིན་པ་ལྔ་ནི་མཆོག་མ་ཡིན་ནོ། །ཕ་རོལ་ཏུ་ཕྱིན་པ་ལྔའི་མིང་ཙམ་ཡང་མི་འཐོབ་བ་བོ། །དེ་ཅིའི་ཕྱིར་ཞེ་ན། ཆོས་ཐམས་ཅད་ནི་བརྗོད་དུ་མེད་པའི་ཕྱིར་རོ། །ཞེས་བརྗོད་ཀྱང་མངོན་པའི་ཞེན་པ་དང་མ་བྲལ་ལོ། །དེ་བདུད་དགའ་རབ་དབང་ཕྱུག་གིས་བྱིན་གྱིས་བརླབས་ནས་སྲིད་པའི་རྩེ་མོའི་བདེ་བ་ཐོབ་སྟེ། སླར་ངན་སོང་དུ་ལྷུང་ངོ༌། །སྤྱོད་པ་ཞེ་ན་པ་དང་བྲལ་བར་བྱ་བ་སྟེ། དགུ་པའོ། ། སྔོན་རྒྱལ་པོ་བཟང་སྐྱོང་བྱ་བའི་བུ་མོས་དགེ་སློང་མ་སྐྱེ་རྒུའི་བདག་མོ་ཞེས་བྱ་བ་ལ་ལུས་ངག་ཡིད་གསུམ་ལོངས་སྤྱོད་ཀྱི་སྒོ་ན་ས་ལོ་དྲུག་ཏུ་བསྙེན་བཀུར་བྱས་སོ། །ཚོགས་ཀྱི་བདག་མོར་ལམ་རྟགས་བཅུ་གསུམ་དང་ལྡན་པའི་སྤྱོད་པ་བཅུ་ཕྲག་གཉིས་སུ་བྱས་སོ། །དུས་ཇི་སྙེད་དུ་ཐོས་པའང་དེ་སྙེད་དུ་སྦྱངས་པ་ལས། དགེ་སློང་མ་དཔལ་མོ་ཞེས་བྱ་བས་སྨྲས་པ། ཀྱེ། བདག་གིས་འཁོར་བ་ཐམས་ཅད་ཀྱི་སྙིང་པོ། མྱ་ངན་ལས་འདས་པའི་དེ་ཁོ་ན་ཉིད་ཁྱོད་ལ་སྦྱིན་གྱི། ཁྱོད་འཁོར་བའི་དོགས་པ་ལས་ཡོངས་སུ་གྲོལ་བར་འགྱུར་རོ། །ཞེས་པ་དང༌། བུ་མོས་སྨྲས་པ། ཀྱེ་དགེ་སློང་མ། སྔ་མའི་དགའ་བ་དེ་རྣམས་ཀྱི་འབྲས་བུ་མཆོག་གོ །དེ་ལས་མཆོག་ཏུ་གྱུར་པའི་འབྲས་བུ་ནི་མི་འབྱུང་བའི་ཕྱིར་ཁོ་མོ་མི་འདོད་དོ། །ཞེས་པ་དང༌། དཔལ་མོས་སྨྲས་པ། ཆོས་ཀྱི་གསང་ཉིད་མ་ཤེས་པར། །འབྲས་བུ་འདོད་པའི་དཀའ་ཐུབ་དག །རྒྱལ་པོ་དག་གི་ཕོ་ཉ་བཞིན། །དཀའ་བ་མང་ཡང་དོན་ཆུང་འགྱུར། །དཀའ་བ་མང་པོ་བྱས་པས་ཆོག་པར་འཛིན་པ་དང་བྲལ་བར་བྱ་བ་སྟེ། བཅུ་པའོ། །དཔལ་མཆོག་དང་པོའི་རྒྱུད་ལས། དཔལ་མཆོག་དང་པོ་དབང་ལས་འབྱུང༌། །ལུས་ངག་ཡིད་ཀྱི་བྱ་བ་དག །དབང་གིས་རབ་ཏུ་སྨིན་བྱས་ན། །དཔལ་མཆོག་དང་པོ་འཐོབ་པར་འགྱུར། །ཞེས་བྱ་བ་རྒྱལ་པོ་ཀོ་ས་ལས་མཐོང་ནས། རྒྱལ་པོ་ཨིནྡྲ་བྷཱུ་ཏི་ལས་དབང་ལན་བཅུ་བདུན་དུ་ཞུས་སོ། །དེ་ནས་རྒྱལ་པོ་ཨིནྡྲ་བྷཱུ་ཏིས། ཀྱེ། རྒྱལ་པོ་དམ་པ་སྒོམ་པ་ནི་ས་བོན་ལྟ་བུའོ། །རྒྱུན་དུ་གོམས་པ་ནི་ཆུ་ལུད་ཀྱིས་མྱུ་གུ་སྐྱེད་པ་ལྟ་བུའོ། །སྤྱོད་པ་ནི་ལོ་ཏོག་འོས་སུ་རུང་བར་བྱེད་པ་ལྟ་བུའོ། །དེས་ན་རྒྱལ་པོ་ཆེན་པོ་སྒོམ་པ་གོམས་པར་བྱ་བར་རིགས་སོ། །ཞེས་བརྗོད་ཀྱང༌། སྔར་གྱི་ལུང་གིས་ངེས་པར་བློ་བསྒྱུར་དུ་མ་བཏུབ་བ་བོ། །དེར་མཁའ་འགྲོ་མས་ཚིགས་སུ་བཅད་པ་སྨྲས་པ། དབང་གིས་ཡེ་ཤེས་མཚོན་བྱས་ཤིང༌། །འོས་སུ་རུང་བར་བར་བྱར་འདོད་ཀྱང༌། །གོམས་བྲལ་ཆུ་ཤིང་འབྲས་བུ་ལྟར། །ལན་གཅིག་སྐྱེས་ནས་ཟད་འགྱུར་ཉིད། །ཅེས་པའི་ཕྱིར་ན་གོམས་པར་བྱའོ། །དབང་ཁོ་ནས་ཆོག་པར་འཛིན་པ་དང་བྲལ་བར་བྱ་བ་སྟེ། བཅུ་གཅིག་པའོ། །དཔལ་ཌོམྦི་ཧེ་རུ་ཀའི་སློབ་མ་ཤྲཱི་སིང་ང་ཞེས་བྱ་བ་ཞིག་གིས་མཁའ་འགྲོ་མ་དང་རྣལ་འབྱོར་པ་ཕོ་མོ་ཚོགས་ཀྱི་འཁོར་ལོར་ཚོགས་པའི་དུས་སུ་སྨྲས་པ། ཆོས་རྣམས་སྟོང་པར་རྟོགས་པ་ཡིས། །དེ་ཡི་མཐའ་ལ་སྒོམ་དུ་མེད། །གལ་ཏེ་སྒོམ་ན་དམན་འགྱུར་ཏེ། །དཔེར་ན་རྒྱལ་པོ་རྒྱལ་པོར་ནི། །སླར་ཡང་འདོད་པ་མེད་པ་བཞིན། །བུདྡྷ་ཐམས་ཅད་སྟོང་ཉིད་དུ། །གཅིག་པར་རྟོགས་ན་སྒོམ་མི་དགོས། །སྒོམ་སོགས་སྦྱིན་སྲེག་ཐལ་བ་འདྲ། །ཞེས་པར། རྡོ་རྗེ་མཁའ་འགྲོ་མ་ཐམས་ཅད་ཀྱིས། ཀྱེ། བུདྡྷའི་གསང་བ་ཡོངས་སུ་འཕྲོ་ག་པར་བྱེད་པའི་ལོག་སྲེད་ཅན་ཁྱོད་ཉོན་ཅིག །ཚེས་གཅིག་གི་ཟླ་བ་མཐོང་བས་ཉ་གང་བ་ཡིན་ནམ། བྱིས་པ་བཙས་མ་ཐག་ནས་སྟོབས་རྫོགས་པ་ཉིད་དམ། ས་བོན་བཏབ་པ་ཉིད་ནས་འབྲས་བུ་ཕུན་སུམ་ཚོགས་པ་ཉིད་དམ། རྒྱ་མཚོའི་ནང་གི་ནོར་བུ་མཐོང་བས་ལག་ཏུ་ཡོང་བ་ཉིད་དད་མ། སེམས་བསྐྱེད་པ་ཙམ་གྱིས་སེམས་ཅན་གྱི་དོན་བྱེད་ནུས་པ་ཉིད་དམ། ཟས་མཐོང་བ་ཙམ་གྱིས་བཀྲེས་པ་སེལ་བ་ཉིད་དམ། མི་རིགས་པའི་ཕྱིར། རྟོགས་པའི་གཙོ་བོ་ལ་གནས་གོམས་པའི་འཁོར་གྱིས་མཉེས་པར་བྱས་ན། ཟུང་དུ་འཇུག་པའི་ཡེ་ཤེས་འཐོབ་པར་འགྱུར་རོ། །རྟོགས་པས་ཆོག་པར་འཛིན་པ་ནི་བླུན་པའོ། །ཕྱི་རོལ་པའོ། །བདུད་ཀྱིས་མངོན་སུམ་དུ་བྱིན་གྱིས་བརླབས་པའོ། །རང་ཉིད་ཕུང་བར་བྱས་པའོ། །ཞེས་ནས་བསད་དེ་མཁའ་འགྲོ་མས་ལོངས་སྤྱོད་དུ་བྱས་སོ། །རྟོགས་པས་ཆོག་པར་འཛིན་པ་དང་བྲལ་བར་བྱ་བ་སྟེ། བཅུ་གཉིས་པའོ། །རྒྱལ་པོ་དྷརྨ་པཱ་ལའི་བུ་མོ་གངྒཱ་མོ་ཞེས་བྱ་བ་ཞིག་གིས་དེ་བཞིན་གཤེགས་པའི་མདོ་རྒྱུད་ཐམས་ཅད་ལ་བལྟས་པ་ལས་རྟོགས་པ་ཇི་ལྟ་བ་སྐྱེས་ཏེ་བསྒོམས་སོ། །དེ་ནས་བྱང་ཆུབ་ཆེན་པོ་ལ་སྲིན་པོས་མཆོད་པའི་ནུབ་མོར་རྣལ་འབྱོར་པ་ཐམས་ཅད་ཚོགས་ནས་ཚོགས་ཀྱི་འཁོར་ལོ་བྱེད་པའི་སར་གངྒཱ་མོས་ཕྱིན་པ་དང༌། རྣལ་འབྱོར་པ་ཐམས་ཅད་མཁའ་འགྲོ་མས་བྱིན་གྱིས་བརླབས་ནས་ལུས་འདེགས་སོ། །ངག་གིས་སྤྲོ་བ་བྱས་སོ། །ཡིད་ཀྱིས་ཀུན་ཏུ་ཞེ་སྡང་བར་བྱས་སོ། །དེ་ནས་གངྒཱ་མོའི་སྔར་གྱི་རྟོགས་པ་མེད་པར་གྱུར་ནས། རྣལ་འབྱོར་པ་རྣམས་ལ་སྨྲས་པ། ཀྱེ། བདག་གིས་འོས་སུ་མ་རུང་བ་ཅི་བྱས་པ་ཁྱེད་ཀྱིས་བཤད་དུ་གསོལ། ཞེས་པ་དང༌། རྣལ་འབྱོར་པ་རྣམས་ཀྱིས་གསུང་མགྲིན་གཅིག་ཏུ་སྨྲས་པ། བླ་མ་ལས་ནི་དངོས་གྲུབ་རྙེད། །རིག་མ་ལས་ནི་བདེ་བ་འབྱུང༌། །བླ་མ་བྲལ་བའི་དངོས་གྲུབ་ནི། །ཁྲི་ཕྲག་འབད་ཀྱང་འཐོབ་མི་འགྱུར། །གཞན་གྱིས་དངོས་གྲུབ་འབྱུང་བྱེད་པ། །དུག་དང་བཅས་པའི་ཟས་བཞིན་ནོ། མཁའ་འགྲོ་ཀུན་གྱིས་འཚེ་བ་དང༌། །བར་ཆད་སྣ་ཚོགས་འབྱུང་བར་འགྱུར། །ཞེས་བྱ་བས་དད་པར་བྱས་སོ། །བླ་མ་ལ་མ་ལྟོས་པ་སྤང་བར་བྱ་བ་སྟེ། བཅུ་གསུམ་པའོ། །ཀརྞའི་རྒྱལ་པོའི་བུ་ཀྲྀཥྞ་ཞེས་བྱ་བས་དབུ་མ་མཆོག་ཏུ་བྱས་ཏེ། བཀའ་དང་བསྟན་བཅོས་ཐམས་ཅད་ལ་སྐུར་པ་བཏབ་པ་དང༌། བྱང་ཕྱོགས་ཀྱི་གནོད་སྦྱིན་གྱིས་བཟུང་ནས་སྨྱོ་བར་གྱུར་ཏེ། དེ་ནས་ཡབ་རྒྱལ་པོས་སྔགས་མཁན་རྣམས་ལ་ཞུ་བ་བྱས་ཏེ་བགེགས་བསྐྲད་པའི་སྦྱོར་བ་བྱས་པ་དང༌། དཔལ་ནཱ་རོ་ཏ་པའི་ཞལ་ནས། སངས་རྒྱས་དགོངས་པ་དཔག་བསམ་ཤིང་ལྟའི་གསུང་དག་ལ། །སེམས་ཅན་བློ་ཡིས་ཐེག་པ་སྣ་ཚོགས་བྱས། །ཕྱོགས་མེད་ཕྱོགས་སུ་འཛིན་པའི་བདུད་ཆེན་གྱིས། །འདི་དང་མ་འོངས་གཉིས་ཀར་བསླུ་བར་འགྱུར། །འགྲོ་བའི་བློ་ལ་ཐམས་ཅད་བདེན་པ་ཉིད། །དོན་དམ་ཡུལ་དུ་གང་ཡང་ཡོད་མ་ཡིན། །དེ་ཉིད་རྣལ་འབྱོར་སེམས་སུ་དབྱེར་མི་ཕྱེད། །བཀའ་ལ་སྐུར་འདེབས་དམྱལ་བའི་གནས་སུ་འགྲོ། །དེའི་ཕྱིར་བཀའ་མཐའ་དག་ལ་སྐུར་པ་གདབ་པར་མི་བྱ་བ་སྟེ། བཅུ་བཞི་པའོ། །རྒྱལ་པོ་ཐང་བཟང་གླུ་ཞེས་བྱ་བ་ཞིག་དཔལ་ཀམྤ་ལ་ལས་དབང་བླངས་ཏེ། ཨུ་རྒྱན་གྱི་དུར་ཁྲོད་ན་བདེ་བ་སྒོམ་ཞིང་འདུག་པ་ལས། དུར་ཁྲོད་ཀྱི་ཡི་དྭགས་ཐམས་ཅད་ཀྱིས་བར་དུ་གཅོད་ཅིང་སེམས་རབ་ཏུ་གཡེང་ངོ༌། །དེ་རྣལ་འབྱོར་མ་ལེགས་སྨིན་ཀ་ར་ལ་ཞུས་པ་དང༌། དེས་སྨྲས་པ། ལས་ཀྱི་ཕྱག་རྒྱ་བདེ་བའི་གྲུ། །སྟོང་པའི་སྐམ་ས་རྙེད་ནས་ཅི་བྱར་ཡོད། །བཅོས་མའི་བདེ་ལ་བཅོས་མའི་ཡིད་ཞེན་ན། །འཁོར་བའི་མཚོ་ཆེན་བརྒལ་བར་ནུས་མ་ཡིན། །ཞེས་པས། ལྷ་ལྕམ་ལ་རྣལ་འབྱོར་པ་ཐམས་ཅད་ཀྱིས་ཆེད་དུ་བརྗོད་པར་བྱས་སོ། །བདེ་བ་ལ་ཞེན་པ་སྤང་བར་བར་བྱ་བ་སྟེ། བཅོ་ལྔ་པའོ། །གདོལ་པ་ཛ་ཞེས་བྱ་བ་ཞིག་གིས་སློབ་དཔོན་ཆེན་པོ་ཀུཀྐུ་རཱི་པ་ལ་བསྟེན་ཏེ། དོན་དམ་སེམས་ལ་དམིགས་པའོ། །རྫོགས་པའི་རིམ་པ་ཕྱོགས་གཅིག་པ་བསྒོམས་པ་ལས་ཆོས་ཐམས་བཅད་གཏན་མེད་དུ་ཞེན་པར་གྱུར་ཏོ། །དེ་ནས་ཡུལ་ཛཱ་ལནྡྷ་ར་རིམས་ནད་ཀྱིས་མི་ཕལ་ཆེར་ཚེའི་དུས་བྱས་སོ། །ལོ་ཏོག་ཐམས་ཅད་ཀྱང་སེར་བས་བཅོམ་མོ། །ལོ་ལྔར་ཆར་མ་བབས་ནས། བྲམ་ཟེ་གསང་ཚིག་མཁན་ལ་དྲིས་པ་དང༌། ས་ཕྱོགས་འདི་ན་མི་ནང་པ་སངས་རྒྱས་པ་ལ་གནས་ནས་ཕྱི་རོལ་གྱི་གྲུབ་མཐའ་གསང་བར་སྨྲ་བ་ལ་ཕྱོགས་ཏེ་གནས་པས་བཀྲ་མི་ཤེས་པ་སྣ་ཚོགས་བྱུང་སྟེ། འཇིག་རྟེན་འདི་ན་གཞན་ཕུང་ཞིང༌། མ་འོངས་པ་ལ་རང་ཕུང་བར་བྱེད་དོ། །ཞེས་པ་དང༌། དེ་དཔལ་ཀུཀྐུ་རཱི་པས་ཐོས་ཏེ། གདོལ་པ་ཛའི་དྲུང་དུ་བྱོན་ནས་སྨྲས་པ། དང་པོ་དངོས་པོའི་ཆོས་རྣམས་ནི། །སྟོང་པ་ཉིད་ཀྱིས་བཟློག་པར་བྱ། །སྟོང་པ་ཉིད་ལ་ཞེན་ཆེས་ན། །དངོས་འཛིན་བས་ཀྱང་ཕུང་བར་འགྱུར། །དུག་སྦྲུལ་ཤི་ན་དར་ཡ་ཀན། །དུག་ལ་སྔགས་བཏབ་སྨན་གྱི་མཆོག །གང་ལ་རྒྱས་བཏབ་བདེ་འགྱུར་ཕྱིར། །ཞེན་པ་ཐོངས་ལ་གཉིས་མེད་སྒོམས། །ཞེས་ནས་དབང་གསུམ་པ་མཛད་དོ། །དེ་ལྟར་སློབ་དཔོན་ཀླུ་སྒྲུབ་ཞབས་ཀྱིས་འདས་པའི་དཔེ་བཅུ་བརྗོད་པས་མདོ་རྒྱུད་དང་མཐུན་པའི་ཕྱིར་སངས་རྒྱས་སུ་རིག་པར་བྱའོ། །མ་འོངས་པའི་དཔེ་དྲུག་བརྗོད་པས་གྲུབ་པ་ཐོབ་པ་དང་མཐུན་པའི་ཕྱིར་ཐམས་ཅད་མཁྱེན་པར་རིག་པར་བྱའོ། །སྐྱོན་བཅུ་དྲུག་དང་བྲལ་བའི་ཤེས་པ་ནི་སངས་རྒྱས་ཀྱི་དགོངས་པ་ཡིན་པའི་ཕྱིར་ནོར་བུ་རིན་པོ་ཆེ་དང་འདྲའོ། །སློབ་དཔོན་ཀླུ་སྒྲུབ་སྙིང་པོའི་ཞལ་སྔ་ནས་གསུངས་པའི་ཚིགས་སུ་བཅད་པ་ཕྱེད་དང་ལྔ་ཞེས་བྱ་བའི་འགྲེལ་པ་རྫོགས་སོ།། །།དཔལ་གྱི་རི་ལ་མངའ་བདག་ཆེན་པོས་རྗེ་བཙུན་རི་ཁྲོད་ཞབས་ལ་གནང་བའོ། །དེས་རྗེ་བཙུན་ཀ་རོ་པ་ལ་བརྒྱུད་དོ། །དེས་རྗེ་བཙུན་ནཱ་རོ་པ་ལ་བརྒྱུད་དོ། །འདི་ལ་ག་ཡ་དྷ་ར་དང་འགོས་ཀྱི་འགྱུར་ཞིག་ཀྱང་འདུག་སྟེ། འདི་དང་འགྱུར་ཁྱད་ཆེའོ། །

༄༅། །ཕྱག་རྒྱ་བཞིའི་མན་ངག་ཅེས་བྱ་བ་བཞུགས་སོ། །
སློབ་དཔོན་གཉིས་མེད་རྡོ་རྗེས་མཛད། 

༄༅། །རྒྱ་གར་སྐད་དུ། ཙ་ཏུ་ར་མུ་དྲ་ཨུ་པ་དེ་ཤ་ནཱ་མ། བོད་སྐད་དུ། ཕྱག་རྒྱ་བཞིའི་མན་ངག །ཅེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །སྟོང་ཉིད་སྙིང་རྗེ་དབྱེར་མེད་ཅིང༌། །ཟབ་ཅིང་རང་བཞིན་བརྟག་དཀའ་བ། །ཕྱག་རྒྱ་ཆེན་པོའི་ངོ་བོ་ཉིད། །ཕྱག་འཚལ་ནས་ནི་དེ་ཉིད་བཤད། །དེ་ལ་མན་ངག་ལ་འཇུག་པར་འདོད་པའི་རྣལ་འབྱོར་པས་ཐོག་མར་གྲུབ་མཐའ་དག་ཤེས་པར་བྱ་སྟེ། དེའང་ཐེག་པ་ནི་རྣམ་པ་གསུམ་སྟེ། ཉན་ཐོས་ཀྱི་ཐེག་པ་དང༌། རང་སངས་རྒྱས་ཀྱི་ཐེག་པ་དང༌། ཐེག་པ་ཆེན་པོའོ། །དེ་ཉིད་གནས་པ་བཞི་སྟེ། བྱེ་བྲག་ཏུ་སྨྲ་བར་གནས་པ་དང༌། མདོ་སྡེ་པར་གནས་པ་དང༌། རྣམ་པར་རིག་པར་གནས་པ་དང༌། དབུ་མ་པར་གནས་པའོ། །དེ་དག་ཉིད་སྦྱོར་བ་དགུ་སྟེ། ཉན་ཐོས་རབ་འབྲིང་ཐ་གསུམ་དང༌། རང་སངས་རྒྱས་དང༌། མདོ་སྡེ་པ་དང༌། རྣམ་བཅས་པ་དང༌། རྣམ་མེད་པ་དང་སྒྱུ་མ་ལྟ་བུར་གཉིས་སུ་མེད་པར་སྨྲ་བའི་དབུ་མ་པ་དང༌། ཆོས་ཐམས་ཅད་རབ་ཏུ་མི་གནས་པར་སྨྲ་བའི་དབུ་མ་པའོ། །དེ་དག་རེ་རེ་ལའང་དཔྱད་པའི་སྒོ་དང༌། བསམ་གཏན་དང༌། བསམ་གཏན་གྱི་དྲི་མ་དང༌། ལྟ་བ་སྟེ་བཞི་བཞིའོ། །དེ་ལ་དཔྱད་པ་ནི་ཐོས་བསམ་ལ་བརྟེན་པའི་རང་གི་སོ་སོར་རྟོག་པའི་ཤེས་རབ་བོ། །བསམ་གཏན་ནི་རང་གི་སྒོམ་པའི་ཤེས་རབ་བོ། །བསམ་གཏན་གྱི་དྲི་མ་ནི་དེའི་དངོས་སུ་མི་མཐུན་པའི་ཕྱོགས་སོ། །ལྟ་བ་ནི་རང་གི་དཔྱོད་པ་ལ་རང་གི་ཤེས་རབ་ཀྱིས་ཟིན་པའི་ཁྱད་པར་དང༌། རང་གི་འབྲས་བུ་ལ་བློས་ཡུལ་དུ་བྱེད་པའོ། །དེ་ལ་ཉན་ཐོས་ཐ་མའི་དཔྱོད་པ་ནི་སྔོན་པོ་ལ་སོགས་པའི་དོན་ཁས་ལེན་པ་སྔོན་དུ་འགྲོ་བས་བརྗོད་དུ་མེད་པའི་གང་ཟག་འདོད་པའོ། །འབྲིང་པོ་ནི་དེ་དང་མཐུན་པའོ། །རབ་ནི་འཕགས་པའི་བདེན་པ་བཞི་ཡོངས་སུ་ཤེས་པས་གང་ཟག་སྟོང་པར་ལྟ་བའོ། །རང་རྒྱལ་ནི་གཟུང་བ་སྟོང་ཞིང་འཛིན་པ་ཁས་ལེན་པའོ། །མདོ་སྡེ་པ་ནི་གཟུང་བ་འདུས་པར་འདོད་ཅིང་འཛིན་པ་ཚོགས་དྲུག་གོ །རྣམ་བཅས་པ་ནི་ཐམས་ཅད་ཤེས་པའི་རྣམ་པར་འདོད་པ་སྟེ། སྣ་ཚོགས་གཉིས་སུ་མེད་པར་འདོད་པའོ། །རྣམ་མེད་པ་ནི་འདི་དག་ཐམས་ཅད་སེམས་ཉིད་དེ། རྣམ་པ་མེད་པར་རིག་པའི་ངོ་བོར་འདོད་པའོ། །སྒྱུ་མ་ལྟ་བུ་ནི་ཆོས་ཐམས་ཅད་སྒྱུ་མ་ལྟ་བུར་ཡང་དག་པའི་དངོས་པོས་སྟོང་པ་སྟེ། དེ་ཉིད་གཉིས་སུ་མེད་པར་འདོད་པའོ། །རབ་ཏུ་མི་གནས་པ་ནི་ཐ་སྙད་ཐམས་ཅད་མཚོན་པ་ཙམ་སྟེ། དོན་གྱི་ངོ་བོར་ཅིར་ཡང་མི་གནས་པའོ། །ཞེས་དཔྱོད་པའོ། །བསམ་གཏན་ནི་མི་སྡུག་པ་སྒོམ་པ་དང༌། སྲོག་དང་རྩོལ་བ་བགྲང་བ་ལ་གནས་པ་དང༌། སྟོང་པ་ཉིད་ཀྱི་བདེན་པ་མར་མེ་བསད་པ་ལྟ་བུར་ཅིར་ཡང་མི་སྣང་བ་ལ་སེམས་གནས་པ་དང༌། སྣའི་རྩེ་མོར་གནས་པ་དང༌། དཀྱིལ་འཁོར་བསྡུས་ནས་སེམས་གནས་པ་དང༌། སེམས་ཀྱི་རྣམ་པ་ལ་སེམས་གནས་པ་དང༌། རྣམ་པ་མེད་པ་ལ་གནས་པ་དང༌། གཟུགས་བརྙན་ལ་གནས་པ་དང༌། ཅིར་ཡང་མ་གྲུབ་པའི་ངོ་བོ་ཉིད་ལ་གནས་པའོ། །དེ་ལས་སེམས་ཀྱི་རྣམ་པ་ལ་གནས་པར་བྱ་བ་ནི་དང་པོར་ཅིར་ཡང་རུང་བ་ལ་ཤེས་པ་གཏད། དེ་ཉིད་སེམས་ཙམ་དུ་ཤེས་པར་བྱས་ཏེ་གནས་པའོ། །རྣམ་པ་མེད་པ་ལ་གནས་པ་ནི་ཐོག་མར་མཆོད་པ་ལ་སོགས་པ་བྱས་ཏེ། སློབ་མ་སྟན་ལ་བཞག་ལ་དབུགས་སོར་བཅུག་སྟེ། ཐོག་མར་མེ་ཏོག་ལྟ་བུ་ལ་ཤེས་པ་གཏོད་དུ་བཅུག་ནས། ལག་པ་སྤྱི་བོར་བཞག་ལ་སྔགས་འདི་བརྗོད་དོ། །ཨོཾ་ཨཱཿར་ར་ཧཱུྃ་ཧཱུྃ། ཨོཾ་བཛྲ་ཡོ་གི་ནཱི་ཨ་དྷི་ཏིཥྠ་ཧཱུྃ་ཕཊ། ཅེས་པའི་མགོར་རང་གི་ཡི་དམ་གྱི་སྔགས་བརྗོད་དོ། །དེ་ནས་མེ་ཏོག་ཀྱང་མེད་པར་བྱས་ན་མྱུར་དུ་སྐྱེའོ། །བསམ་གཏན་གྱི་དྲི་མ་རྣམས་དང༌། ལྟ་བ་རྣམས་ནི་གཞན་ནས་གསལ་བས་འདིར་མ་བརྗོད་དོ། །དེ་ལྟ་ན་མི་མཁས་པ་རབ་རིབ་ཅན་དང༌། མཁས་པ་རབ་རིབ་ཅན་དང༌། མཁས་པ་རབ་རིབ་མེད་པའོ། །དེ་དག་གི་སྙིང་རྗེའང་སེམས་ཅན་ལ་དམིགས་པ་དང༌། ཆོས་ལ་དམིགས་པ་དང༌། དམིགས་པ་མེད་པའོ། །དེ་ལ་གསང་སྔགས་ཀྱི་ཐེག་པ་ནི་ཐེག་པ་གསུམ་ལས་ཐེག་པ་ཆེན་པོའོ། །གནས་པ་ནི་ཕྱི་མ་གཉིས་སོ། །སྦྱོར་བ་ནི་ཐ་མ་བཞི་ལའོ། །དེ་ལ་སློབ་དཔོན་ཉིད་ཀྱི་གཞུང་གིས་ནི་རབ་ཏུ་མི་གནས་པར་སྦྱོར་བའོ། །དེ་ལྟ་ནའང་དེ་དང་ཐམས་ཅད་དུ་ཁྱད་མེད་པ་ནི་མ་ཡིན་ཏེ། ཇི་སྐད་དུ། དོན་གཅིག་ན་ཡང་མ་རྨོངས་དང༌། །ཐབས་མང་དཀའ་བ་མེད་པ་དང༌། །དབང་པོ་རྣོན་པོའི་དབང་བྱས་ཕྱིར། །སྔགས་ཀྱི་ཐེག་པ་ཁྱད་པར་འཕགས། །ཞེས་གསུངས་པས་དེ་བརྗོད་པར་བྱ་སྟེ། ཕྱི་བསྐྱེད་པའི་རིམ་པ་དང༌། ཟབ་མོ་བསྐྱེད་པའི་རིམ་པ་དང༌། རྫོགས་པའི་རིམ་པ་དང༌། ཡོངས་སུ་རྫོགས་པའི་རིམ་པ་དང༌། ངོ་བོ་ཉིད་ཀྱི་རིམ་པའོ། །ཡང་དེ་བཞིན་གཤེགས་པའི་དབུགས་དབྱུང་བ་དང༌། རྡོ་རྗེ་འཆང་གི་དབུགས་དབྱུང་བའོ། །ཡང་ཀུན་བརྟགས་ལ་གཞན་དབང་གི་རྒྱ་དང༌། གཞན་དབང་ལ་ཡོངས་གྲུབ་ཀྱི་རྒྱ་དང༌། ཡོངས་སུ་གྲུབ་པ་ལ་རྡོ་རྗེ་སེམས་དཔའ་དང༌། དེ་ཉིད་ལ་བདེ་བ་ཆེན་པོའི་རྒྱས་གདབ་པའོ། །ཡང་ཕྱག་རྒྱ་བཞི་ལས་རྟོགས་པར་བྱ་སྟེ། ལས་ཀྱི་ཕྱག་རྒྱ་ནི་ཟམ་མོ་བསྐྱེད་པའི་རིམ་པ་དང༌། རྫོགས་པའི་རིམ་པའོ། །ཆོས་ཀྱི་ཕྱག་རྒྱ་ནི་ཡོངས་སུ་རྫོགས་པའི་རིམ་པའོ། །ཕྱག་རྒྱ་ཆེན་པོ་ནི་ངོ་བོ་ཉིད་ཀྱི་རིམ་པའོ། །དམ་ཚིག་གི་ཕྱག་རྒྱ་ནི་ཕྱི་བསྐྱེད་པའི་རིམ་པའོ། །ཀུན་བརྟགས་ལ་གཞན་དབང་གི་རྒྱ་ནི་ཕྱི་བསྐྱེད་པའི་རིམ་པའོ། །ཡོངས་སུ་གྲུབ་པའི་རྒྱ་ནི་ལྷ་ཐམས་ཅད་ཀྱང་རྣམ་པར་རིག་པ་ཙམ་མོ། །རྡོ་རྗེ་སེམས་དཔའི་རྒྱ་ནི་རྣམ་རིག་སྟོང་པ་ཉིད་དུ་ཤོས་པའོ། །བདེ་བ་ཆེན་པོའི་རྒྱ་ནི་དེ་ཉིད་མན་ངག་ཉམས་སུ་མྱོང་བར་བྱས་པའོ། །ལས་ཀྱི་ཕྱག་རྒྱ་ནི་དབང་གི་ངོ་བོ་སྟེ། དེའང་བུམ་པ་དང༌། གསང་བ་དང༌། ཤེས་རབ་ཡེ་ཤེས་དང༌། བཞི་པའོ། །བུམ་པ་ནི་སློབ་དཔོན་གྱི་དབང་མན་ཆད་དེ། ལུས་དག་པར་བྱེད་པའོ། །གསང་བ་ནི་ཐབས་དང་ཤེས་རབ་གཉིས་ལས་བྱུང་བའི་བྱང་ཆུབ་ཀྱི་སེམས་སྟེར་བ་སྟེ། ངག་དག་པར་བྱེད་པའོ། །ཤེས་རབ་ཡེ་ཤེས་ནི་གསུམ་སྟེ། དྲག་པོ་དང༌། ངན་པ་དང༌། བཟང་པོའོ། །དེ་ལ་དྲག་པོ་ནི་འོ་དང་འཁྱུད་པ་ནས་བརྩམས་ཏེ་ཕྱི་རོལ་གྱི་བྱ་བ་ནི་དགའ་བ་སྟེ། རྣམ་པ་སྣ་ཚོགས་སོ། །བསྲུབ་པ་དང་བསྲུབས་པའི་སྦྱོར་བ་ནི་རྣམ་པར་སྨིན་པ་སྟེ། མཆོག་དགའོ། །རིན་པོ་ཆེར་ཉམས་སུ་མྱོང་བ་ནི་མཚན་ཉིད་དང་བྲལ་བ་སྟེ། དགའ་བྲལ་ལོ། །པདྨར་ལྷུང་བ་ནི་རྣམ་པར་ཉེད་པ་སྟེ། ལྷན་ཅིག་སྐྱེས་པའོ་ཞེས་འདོད་པ་དེ་ལུང་དང་འགལ་བའོ། །ལུང་ལས། མཆོག་དགའ་དགའ་བྲལ་དབུས་དག་ཏུ། །མཚོན་བྱ་ཤེས་ནས་བརྟག་པར་གྱིས། །ཞེས་པ་དང༌། ཡང༌། དགའ་བྲལ་དང་པོ་མཆོག་མཐའ་ཅན། །ཞེས་པ་ལ་སོགས་པས་བསྟན་པ་དང༌། ཡང༌། དགའ་བ་བཞི་ནི་དགའ་བ་དང༌། མཆོག་ཏུ་དགའ་བ་དང༌། ལྷན་ཅིག་སྐྱེས་པའི་དགའ་བ་དང༌། དགའ་བྲལ་གྱི་དགའ་བའོ། །ཞེས་གསུངས་པས་སོ། །འོན་ཏེ་ལུང་ལས་ཀྱང་ལྷན་ཅིག་སྐྱེས་པ་མཐའ་མར་ཡོད་དོ་ཞེ་ནའང་བདེན་མོད་ཀྱི། དེ་ནི་བླ་མ་ལ་ལྟོས་པ་དང་བྲལ་བ་གླེགས་བམ་གྱིས་མཁས་པར་བྱེད་པའི་གང་ཟག་གི་ཆེད་དུ་དཀྲུགས་ནས་བཤད་དེ། འདིར་གྲངས་ཀྱི་བཞི་པར་འདུག་ཀྱང༌། དོན་གྱིས་གསུམ་པར་སྦྱོར་རོ། །དེས་ན་འདིར་དྲག་པོའི་སྦྱོར་བ་ནི་གོ་རིམ་དང་དོན་གཉིས་ཀ་ལ་མི་མཁས་པའོ། །ད་ནི་དབང་བསྐུར་བ་ངན་པ་བརྗོད་པར་བྱ་སྟེ། འོ་དང་འཁྱུད་པ་ལ་སོགས་པ་ཕྱི་རོལ་གྱི་བྱ་བ་ནི་རྣམ་པ་སྣ་ཚོགས་ཏེ། དགའ་བའོ། །བསྲུབ་པ་དང་བསུབས་པའི་སྦྱོར་བ་ནི་རྣམ་པར་སྨིན་པ་སྟེ། མཆོག་དགའོ། །རིན་པོ་ཆེར་ཉམས་སུ་མྱོང་བ་ནི་མཚན་ཉིད་དང་བྲལ་བ་སྟེ། ལྷན་ཅིག་སྐྱེས་དགའོ། །པདྨར་ལྷུང་བ་ནི་རྣམ་པར་ཉེད་པ་སྟེ། དགའ་བྲལ་ལོ། །ཞེས་འདོད་པ་དེ་མུ་སྟེགས་པ་དང་ཁྱད་མེད་པའོ། །དེ་ཅིའི་ཕྱིར་ཞེ་ན། ཉམས་སུ་མྱོང་བ་ལ་ཡང་དག་པར་འཛིན་པའི་ཕྱིར་རོ། །དེ་ནི་གོ་རིམ་ལ་མཁས་ཀྱང་དོན་ལ་མི་མཁས་པའོ། །ད་ནི་དབང་བསྐུར་བ་བཟང་པོ་བརྗོད་པར་བྱ་སྟེ། འདིའི་ལུགས་ཀྱི་དགའ་བ་བཞི་ནི་འདི་ལྟར་ཤེས་པར་བྱ་སྟེ། ཕྱི་རོལ་གྱི་བྱ་བ་ནས་བསྐྱོད་པའི་མཐར་ཐུག་པའི་བར་ནི་རྣམ་པ་སྣ་ཚོགས་པའི་དགའ་བའོ། །རིན་པོ་ཆེའི་མཐར་ཐུག་པར་ཉམས་སུ་མྱོང་བ་ནི་རྣམ་པར་སྨིན་པ་སྟེ། མཆོག་དགའོ། །བཅོམ་ལྡན་འདས་ཀྱིས། བཅུ་དྲུག་ཕྱེད་ཕྱེད་ཐིག་ལེ་ཅན། །ཞེས་བྱ་བས། ཐིག་ལེ་བཞིའི་གཟུགས་ཀྱིས་བཞུགས་པ་ལས། གཉིས་ནི་རྡོ་རྗེའི་རྩེ་མོའི་ཆ་ལ་གནས། གཉིས་ནི་པདྨའི་ཟེའུ་འབྲུའི་ཆ་ལ་གནས་པ་ནི་མཚན་ཉིད་དང་བྲལ་བ་སྟེ། ལྷན་ཅིག་སྐྱེས་དགའོ། །ཐིག་ལེ་བཞི་ཆར་པདྨའི་ཆར་གནས་པ་ནི་རྣམ་པ་མེད་པ་སྟེ། དགའ་བྲལ་ལོ། །དེའང༌། ཤེས་རབ་བཅུ་དྲུག་ལོན་པ་ལ། །ལག་པ་གཉིས་ཀྱིས་འཁྱུད་ནས་ནི། །རྡོ་རྗེ་དྲིལ་བུ་མཉམ་སྦྱོར་བ། །སློབ་དཔོན་དབང་དུ་ཤེས་པར་བྱ། །ཞེས་པ་དང༌། དབང་ནི་བཞི་ཡི་གྲངས་ཀྱིས་ཀྱང༌། །དགའ་བ་ལ་སོགས་རིམ་ཤེས་བྱ། །ཞེས་པ་དང༌། ཐམས་ཅད་གསང་བའི་རྒྱུད་ལས་ཀྱང༌། །གཉིས་ཤོར་གཉིས་ནི་མཉམ་པའི་དབུས། །རྡོ་རྗེ་ནས་ནི་པདྨར་རེག །རྒྱུ་ལ་འབྲས་བུའི་རྒྱས་གདབ་ཅིང༌། །འདི་ནི་བདེ་ཆེན་རྒྱལ་པོའོ། །ཞེས་གསུངས་སོ། །དེ་ལྟར་ན་དྲག་པོའི་སྦྱོར་བ་ནི་མི་བསྐྱོད་པའི་རྒྱ་དང་བྲལ་ལ། དབང་བསྐུར་བ་ངན་པ་ནི་རྡོ་རྗེ་སེམས་དཔའི་རྒྱ་དང་བྲལ་ཞིང༌། རྡོ་རྗེ་འཆང་གི་དབུགས་དབྱུང་བ་དང་བྲལ་བའོ། །འདིར་རྡོ་རྗེ་སེམས་དཔས་མི་བསྐྱོད་པ་ལ་རྒྱས་གདབ་པ་ནི་དབུ་མའི་ལམ་མོ། །དེའང་ལུང་ལས་མདོར་བསྟན་པ་དང༌། རྒྱས་པར་བསྟན་པ་དང༌། ཤིན་ཏུ་རྒྱས་པར་བསྟན་པ་སྟེ། དེ་དག་ནི་དབང་གི་འགྲེལ་པ་ཉིད་ནས་གསལ་བས་འདིར་མ་བྲིས་སོ། །དེ་ནི་ཤེས་རབ་ཡེ་ཤེས་ཀྱི་དབང་སྟེ། ཡིད་དགའ་བར་བྱེད་པའོ། །བཞི་པ་ནི་ཤེས་རབ་ཡེ་ཤེས་ཀྱི་རང་བཞིན་དགའ་བ་གསུམ་དང་ཐ་མི་དད་པ་རྟེན་འབྲེལ་གྱི་ངོ་བོར་ཟུང་དུ་འཇུག་པ་ནི་བཞི་པའོ། །དེ་དག་ནི་ལས་ཀྱི་ཕྱག་རྒྱ་སྟེ། རྒྱུ་མཐུན་པའི་འབྲས་བུ་སྐྱེད་པར་བྱེད་དོ་ཞེས་སློབ་དཔོན་ཀླུ་སྒྲུབ་ཞབས་ཀྱིས་བཤད་དོ། །ཆོས་ཀྱི་ཕྱག་རྒྱ་ནི་སྣང་གྲག་གི་ཆོས་སྣ་ཚོགས་སུ་སྣང་བ་ཉིད་དེ། དེའང་ལས་ཀྱི་ཕྱག་རྒྱའི་ལྷན་ཅིག་སྐྱེས་པ་ཉིད་ལས་གྲོལ་བ་སྣ་ཚོགས་ཀྱི་རྟོག་པ་འབྱུང་བ་དང༌། སྣ་ཚོགས་ཀྱི་རྟོག་པ་འགགས་ཤིང་ལྷན་ཅིག་སྐྱེས་པའི་གཟུགས་སུ་གནས་པ་དང༌། སྣ་ཚོགས་དང་ལྷན་ཅིག་སྐྱེས་པ་གཉིས་སུ་མེད་པ་དང༌། སྣ་ཚོགས་དང་ལྷན་ཅིག་སྐྱེས་པ་གཉིས་ཀའི་རྟོག་པ་མི་དམིགས་པ་དང་བཞི་ནི་ཆོས་ཀྱི་ཕྱག་རྒྱའི་དགའ་བ་དང༌། མཆོག་དགའ་དང༌། ལྷན་ཅིག་སྐྱེས་དགའ་དང༌། དགའ་བྲལ་ལོ། །དེས་ན་ཆོས་ཀྱི་ཕྱག་རྒྱ་ནི་དངོས་པོ་མ་བཅོས་པའི་རང་བཞིན་ལས་མ་བཅོས་པའི་ཕྱག་རྒྱ་ཆེན་པོ་སྐྱེ་བའི་ཕྱིར་རྣམ་པར་སྨིན་པའི་འབྲས་བུ་ཞེས་བརྗོད་དོ། །ཕྱག་རྒྱ་ཆེན་པོ་ནི་ཆོས་ཐམས་ཅད་སྐྱེ་བ་མེད་པའི་ངོ་བོ་ཟུང་དུ་འཇུག་པ། གཟུང་བ་དང་འཛིན་པའི་རྟོག་པ་དང་བྲལ་བ། ཉོན་མོངས་པ་དང་ཤེས་བྱ་ལ་སོགས་པའི་སྒྲིབ་པ་སྤངས་པ། ཇི་ལྟ་བ་བཞིན་དུ་རང་གི་མཚན་ཉིད་ཉམས་སུ་མྱོང་བ་སྟེ། དྲི་མ་མེད་པའི་འབྲས་བུར་བརྗོད་དོ། །དེའི་ངོ་བོ་ནི་མཐའ་དབུས་ཀྱི་ཆོས་ཐམས་ཅད་གཟུགས་ཅན་མ་ཡིན་པ་དང༌། ཐམས་ཅད་དུ་ཁྱབ་པ་དང༌། མི་འགྱུར་བ་དང༌། དུས་ཐམས་ཅད་པའོ། །དེས་ན་ཕྱག་རྒྱ་ཆེན་པོ་ནི་སྐད་ཅིག་མ་གཅིག་ལ་མངོན་པར་རྫོགས་པར་སངས་རྒྱས་པ་སྟེ། སྐད་ཅིག་མ་བཞི་དང་དགའ་བ་བཞིར་དབྱེ་བ་ནི་མེད་དོ། །འོན་ཀྱང་ཕྱག་རྒྱ་བཞི་ལ་ལྟོས་ནས་དགའ་བ་བཞིར་བཞག་སྟེ། ལས་ཀྱི་ཕྱག་རྒྱ་ནི་དགའ་བའོ། །ཆོས་ཀྱི་ཕྱག་རྒྱ་ནི་མཆོག་ཏུ་དགའ་བའོ། །ཕྱག་རྒྱ་ཆེན་པོ་ནི་ལྷན་ཅིག་སྐྱེས་པའི་དགའ་བའོ། །དམ་ཚིག་གི་ཕྱག་རྒྱ་ནི་དགའ་བྲལ་ལོ། །དེ་ཉིད་ཇི་ལྟ་བ་བཞིན་ཆོས་ཀྱི་འཁོར་ལོའི་དུས་སུ་བླ་མའི་ཞལ་ལ་ལྟོས་པར་བྱའོ། །དམ་ཚིག་གི་ཕྱག་རྒྱ་ནི་དེ་ཁོ་ན་ཉིད་མཚོན་པར་བྱེད་པ་འབྲས་བུ་ལྷའི་དཀྱིལ་འཁོར་ཏེ། དེའང་རྗེ་བཙུན་གྱིས་ཐབས་མཚོན་པ་དང༌། རྗེ་བཙུན་མས་ཤེས་རབ་མཚོན་པ་དང༌། འཁྱུད་པས་གཉིས་སུ་མེད་པར་མཚོན་པའི་ཕྱིར་དམ་ཚིག་གོ །དེའང་བསྐྱེད་པའི་རིམ་པ་བདུན་པོ་དག་པར་བྱས་ནས་རྒྱུའི་ཧེ་རུ་ཀ་བསྐྱེད་པ་དང༌། ལྷ་མོའི་འཁོར་ལོ་སྤྲོ་བ་དང༌། ཉི་མ་དང་ཟླ་བར་ཐིག་ལེའི་གཟུགས་སུ་ཞུ་བ་དང༌། ལྷ་མོས་དབྱངས་ཀྱིས་བསྐུལ་བ་དང༌། འབྲས་བུ་རྡོ་རྗེ་འཛིན་པར་གྱུར་པ་ནི་དམ་ཚིག་གི་ཕྱག་རྒྱའི་དགའ་བ་བཞི་སྟེ། གོ་རིམ་བཞིན་ནོ། །འབྲས་བུ་ལྷའི་འཁོར་ལོ་འདི་ནི་འགྲོ་བའི་དོན་འཛིན་པར་བྱེད་པས་སྐྱེས་བུ་བྱེད་པའི་འབྲས་བུར་བརྗོད་དོ། །དེ་ལྟར་ན་ཕྱག་རྒྱ་བཞི་ལ་དགའ་བ་བཞི་བཞི་སྟེ། བཅུ་དྲུག་ཏུ་ཤེས་པར་བྱའོ། །ཕྱག་རྒྱ་བཞིའི་མན་ངག་སློབ་དཔོན་གཉིས་མེད་རྡོ་རྗེས་མཛད་པ་རྫོགས་སོ།། །།རྒྱ་གར་གྱི་མཁན་པོ་བཛྲ་པཱ་ཎི་དང༌། བོད་ཀྱི་ལོ་ཙཱ་བ་དགེ་སློང་ཚུལ་ཁྲིམས་རྒྱལ་བས་བསྒྱུར་བའོ། །

༄༅། །ནཱ་རོ་པའི་རྡོ་རྗེའི་གླུ་གཉིས་བཞུགས་སོ། །
ནཱ་རོ་པས་མཛད། 

༄༅། །རྒྱ་གར་སྐད་དུ། བཛྲ་གི་ཏི། བོད་སྐད་དུ། རྡོ་རྗེའི་གླུ། བཅོམ་ལྡན་འདས་འཇམ་དཔལ་ལ་ཕྱག་འཚལ་ལོ། རྣམ་པར་རྟོག་པའི་གདོན་ཆེན་པོས། །ཟིན་པར་གྱུར་བའི་སྨྱོན་པ་དག །རྡོ་ཤིང་སོགས་ལ་གསེར་དུ་མཐོང༌། །དེ་ལ་རིན་ཆེན་གསེར་ཡོད་མིན། །རྣམ་རྟོག་གདོན་གྱི་རྗེས་འབྲངས་ནས། །སྐད་ཅིག་སྐད་ཅིག་བཅིང་བར་འགྱུར། །ཤེས་རབ་སྙིང་བརྩེར་བཅས་པ་ཡིས། །དེ་གཞོམ་པ་ལ་འབད་པར་གྱིས། །སློབ་དཔོན་ཆེན་པོ་ནཱ་རོ་པའི་རྡོ་རྗེའི་གླུ་རྫོགས་སོ།། །།༄༅། །རྒྱ་གར་སྐད་དུ། བཛྲ་གཱི་ཏི། བོད་སྐད་དུ། རྡོ་རྗེའི་གླུབཅོམ་ལྡན་འདས་འཇམ་པའི་རྡོ་རྗེ་ལ་ཕྱག་འཚལ་ལོ། །རྣམ་རྟོག་སྦྲུལ་གདུག་གཡོ་ཅན་གྱིས། །ཟིན་པར་གྱུར་ཏོ་རང་གི་སེམས། །ཇི་ལྟ་ཇི་ལྟར་རྣམ་རྟོག་པ། །དེ་ལྟ་དེ་ལྟར་རྣམ་པར་བཅིངས། །དོན་མེད་སྡུག་བསྔལ་མང་པོ་མྱོང༌། །འཁྲུལ་པའི་རྗེས་སུ་འབྲངས་པ་ཡིས། །འཁྲུལ་པ་སྤོང་བར་མི་འགྱུར་ཏེ། །དཔའ་བོ་སྙིང་རྗེར་ལྡན་པ་ཡིས། །དེ་བཞིན་ཉིད་ལ་གོམས་པར་གྱིས། །ཇི་ལྟ་ཇི་ལྟར་རྣམ་དཔྱད་ན། །དེ་ལྟ་དེ་ལྟར་རྣམ་པར་འབྲེལ། །ཤེས་རབ་སྦྲུལ་གདུག་མགོ་མང་གིས། །བདག་ཉིད་ལ་ནི་ཟ་བར་བྱེད། །ཤེས་རབ་སྦྲུལ་གདུག་མགོ་མང་ནི། །ཏིང་འཛིན་འོ་མས་རྟག་ཏུ་གསོས། །རྣམ་རྟོག་ནེའུ་ལེས་གསོད་པར་བྱེད། །ཤེས་རབ་སྦྲུལ་མགོ་བརྒྱ་པ་ཡིས། །ནཱ་རོ་པ་ལ་རྟག་ཏུ་ཟ། །དེ་ནི་སུ་ཡིས་ཤེས་པ་མིན། །ནཱ་རོ་པ་ནི་ཉིད་ཀྱིས་ཤེས། །ནཱ་རོ་པ་ནི་ཉིད་ལ་དྲིས། །མ་ཧཱ་ཡོ་ག་ནཱ་རོ་པའི་རྡོ་རྗེའི་གླུ་རྫོགས་སོ།། །།

༄༅། །ནག་པོ་པའི་རྡོ་རྗེའི་གླུ་གཉིས་བཞུགས་སོ། །
ནག་པོ་པས་མཛད། 

༄༅། །རྒྱ་གར་སྐད་དུ། བཛྲ་གཱི་ཏི། བོད་སྐད་དུ། རྡོ་རྗེའི་གླུ། ཐུགས་རྗེ་ཆེན་པོ་ལ་ཕྱག་འཚལ་ལོ། །ཇི་ལྟར་ན་ང༌། དེ་ལྟར་ན་ཁྱོད། ཐ་དད་པར་བྱེད་པ་རྣམ་པར་རྟོག་པ། བདུད་རྩིའི་རྒྱ་མཚོ་ལས་སྦྲུལ་འོང༌། ཆོམས་རྣམ་པར་རྟོག་པ། རྡོ་རྗེའི་གླུ་རྫོགས་སོ།། །།༄༅། །རྒྱ་གར་སྐད་དུ། བཛྲ་གཱི་ཏི། བོད་སྐད་དུ། རྡོ་རྗེའི་གླུ། དཔལ་རྡོ་རྗེ་གདན་པ་ལ་ཕྱག་འཚལ་ལོ། །སྨྲའོ། ནག་པོ་པའི་ཡིད་གང་དུའང་མི་གནས་པར་ཐམས་ཅད་ལ་ཅ་ལེ་ཅོ་ལེར་སྣང་ངོ༌། །སློབ་དཔོན་ནག་པོ་པའི་ཞབས་ཀྱི་རྡོ་རྗེའི་གླུ་རྫོགས་སོ།། །།

༄༅། །ལྷན་ཅིག་སྐྱེས་པའི་གླུ་བཞུགས་སོ། །
ཤཱནྟ་དེ་ཝ་པས་མཛད།

༄༅། །རྒྱ་གར་སྐད་དུ། ས་ཧ་ཛ་གི་ཏི། བོད་སྐད་དུ། ལྷན་ཅིག་སྐྱེས་པའི་གླུ། བླ་མ་དམ་པ་ལ་ཕྱག་འཚལ་ལོ། །སྟོང་པའི་ནགས་ལས་མེ་ཏོག་རབ་རྒྱས་པ། །མེ་ཏོག་གཅིག་ལ་ཁ་དོག་སྣ་ཚོགས་ཏེ། །དཔེ་མེད་མེ་ཏོག་སྐྱེས་ན་ཕྱོགས་ལས་རྒྱལ། །རིན་ཐང་མེད་པའི་མེ་ཏོག་ལོང་ཞིག་དང༌། །དེ་ལ་རྩ་བ་མེད་ཅིང་ཡལ་འདབ་མེད། །གྲོགས་དག་སེར་ཁ་བཟང་པོའི་ཕྱོགས་རྒྱལ་ལྟོས། །དཔེ་མེད་མེ་ཏོག་སྐྱེས་ན་ཕྱོགས་ལས་རྒྱལ། །རིན་ཐང་མེད་པའི་མེ་ཏོག་ལོང་ཞིག་དང༌། །གེ་སར་བླངས་པས་སྒྱུ་འཕྲུལ་མཁན་པོ་ཡིས། །རྡོ་རྗེའི་དབང་ཕྱུག་ཆོས་ཀྱི་དབྱིངས་ལ་མཆོད། །དཔེ་མེད་མེ་ཏོག་སྐྱེས་ན་ཕྱོགས་ལས་རྒྱལ། །རིན་ཐང་མེད་པའི་མེ་ཏོག་ལོང་ཞིག་དང༌། །མཆོག་དང་དགའ་བྲལ་རྣམ་པར་བརྟགས་ཏེ་ཟུང༌། །བླ་མ་དམ་པའི་ཞབས་ལ་གུས་པས་མཆོད། །དཔེ་མེད་མེ་ཏོག་སྐྱེས་ན་ཕྱོགས་ལས་རྒྱལ། །རིན་ཐང་མེད་པའི་མེ་ཏོག་ལོང་ཞིག་དང༌། །རྣལ་འབྱོར་གྱི་དབང་ཕྱུག་ཤཱནྟ་དེ་ཝ་པས་མཛད་པ་རྫོགས་སོ།། །།བླ་མ་དྷ་རི་ཤྲཱི་ཛྙ་ནའི་ཞབས་དང༌། ལོ་ཙཱ་བ་རྨ་བན་ཆོས་འབར་གྱིས་བསྒྱུར་བའོ། །

༄༅། །ནམ་རྟོག་སྤང་པའི་གླུ་ཞེས་བྱ་བ་བཞུགས་སོ། །
སློབ་དཔོན་ལི་ལ་པས་མཛད།

༄༅། །རྒྱ་གར་སྐད་དུ། བི་ཀ་ལྤ་པ་རི་ཧ་ར་སྟི་ཀཱ་ནཱ་མ། བོད་སྐད་དུ། རྣམ་རྟོག་སྤང་བའི་གླུ་ཞེས་བྱ་བ། དཔལ་ཧེ་རུ་ལ་ཕྱག་འཚལ་ལོ། །བོ་ལ་གསང་བའི་རྡོ་རྗེ་ལ། །འདུས་པ་སེམས་ཀྱི་རང་བཞིན་ནི། །ཐིག་ལེ་གསང་བའི་རྩ་ལ་བྲེང༌། །ཀཀྐོ་ལ་ཡི་ཁ་སྦྱོར་ལ། །ཀྱེ་ཧོ་རེ་ནི་འབར་བར་བྱེད། །གྲྀ་པི་ཏ་ཡི་སྒྲ་སྒྲོགས་པས། །རྩ་དྲུག་འཁོར་ལོ་ཧཱུཾ་གིས་བཅིངས། །སྐུ་གསུམ་དྷཱུ་ཏིར་བདག་མེད་རྟོགས། །རང་བྱུང་མེ་ཏོག་ལྡན་པ་ཡི། །ག་པུར་བོ་ལར་བསྲེ་བྱས་ནས། ཀཱ་རུ་ཎི་ཀའི་བདུད་རྩི་འཐུང་བར་གྱིས། །ཀ་ལིཾ་ཛཱ་ར་སྐལ་བར་ལྡན། །རྣལ་འབྱོར་ཚོགས་སུ་བསྲེ་བར་བྱ། །དུནྡུར་སྐལ་བར་མི་ལྡན་ཏེ། །སྤོངས་ཤིག་རྣལ་འབྱོར་དམ་ཚིག་གོ །བཞི་མཉམ་གླ་རྩི་ལུས་བྱུགས་ནས། །རྟོག་པ་རྣམས་ནི་སྤང་བར་བྱ། །དཔའ་བོ་དཔའ་མོའི་ཚོགས་དག་ཏུ། །ཧེ་རུ་ཀ་ཡི་ང་རྒྱལ་ལྡན། །ཤ་ཝ་ཞིང་ཆེན་ཁུར་བྱས་ནས། །མ་ལ་རིགས་ཀྱིས་བྲམ་ཟེ་ལ། །ཀུན་ཏུ་འཕྲད་པའི་རྣལ་འབྱོར་པ། །རྟོག་པ་མི་བྱ་ལུས་ལ་གནས། །ཀྱེ་ཧོཿསྐལ་ལྡན་མཆོད་པར་གྱི། །ལི་ལ་བདག་མེད་སེང་གེ་ཡིས། །སྟོང་ཉིད་དོན་ནི་རྟོགས་པར་འགྱུར། །རྣམ་རྟོག་སྤང་ཕྱིར་རྣལ་འབྱོར་ཀྱེ། །བདག་ནི་གན་རྐྱལ་ཉལ་བྱས་ནས། །ལག་པ་བསྣོལ་ནས་བྲང་ལ་སྦྱར། །རང་རིག་ནམ་མཁའི་ཕྱོགས་སུ་གཏད། །ལི་ལ་སྐྱེས་ཏེ་གཉིས་མེད་རྟོགས། །རྟོག་མེད་རྣལ་འབྱོར་གྲུབ་པ་ཐོབ། །ལི་ལ་པ་ཡིས་རྟོགས་ནས་གྲོལ། །རྣམ་རྟོག་སྤང་བའི་གླུ་ཞེས་བྱ་བ་སློབ་དཔོན་ལི་ལ་པས་མཛད་པ་རྫོགས་སོ།། །།

༄༅། །ལས་ཀྱི་གཏུམ་མོའི་དོ་ཧ་མཛོད་ཀྱི་གླུ་ཞེས་བྱ་བ་བཞུགས་སོ། །
སློབ་དཔོན་བིརྺ་པས་མཛད།

༄༅། །རྒྱ་གར་སྐད་དུ། ཀརྨ་ཙནྜ་ལཱི་ཀ་དོ་ཧ་གཱི་ཏི་ནཱ་མ། བོད་སྐད་དུ། ལས་ཀྱི་གཏུམ་མོའི་དོ་ཧ་མཛོད་ཀྱི་གླུ་ཞེས་བྱ་བ། དོན་ཐམས་ཅད་གྲུབ་པ་ལ་ཕྱག་འཚལ་ལོ། །ནང་ནས་གཏུམ་མོའི་མེ་སྤར་བས། །དབུས་ནས་བདུད་རྩི་འབབས་པར་བྱེད། །རང་བྱུང་སྡོང་བུ་སྐྱེས་པ་ཡི། །རྩེ་མོའི་རི་ལ་ཕྱིན་ཏེ་གནས། །མགོན་པོའི་བདུད་རྩི་འབབས་པར་བྱེད། །འཁོར་བའི་སྡུག་བསྔལ་ཡུན་རིང་བཅོམ། །གཤིན་རྗེར་འགྲོ་བའི་འཇིགས་པ་སྤངས། །སངས་རྒྱས་ཡོན་ཏན་ཕྲེང་བ་འབྱུང༌། །བདེ་བ་ཆེན་པོ་རྒྱས་པ་ཡིས། །ཐམས་ཅད་ཀྱིས་ནི་ཁྱབ་པར་འགྱུར། །འཁོར་བའི་སྡུག་བསྔལ་ཡུན་རིང་བཅོམ། །གཤིན་རྗེར་འགྲོ་བའི་འཇིགས་པ་སྤངས། །རྡོ་རྗེས་བརྐོས་ཤིང་བསྒོས་པ་ལ། །ཉི་ཟླ་གཉིས་ནི་བསྲེ་བྱས་ནས། །ནམ་མཁའི་དབྱིངས་སུ་ཐིམ་པར་འགྱུར། །བདེ་བ་ཆེན་པོའི་གྲོང་དུ་ཕྱིན། །ཀུན་དབུས་སངས་རྒྱས་ཡོན་ཏན་གྱིས། །རིན་ཆེན་འབྱུང་བའི་གནས་སུ་བརྟོལ། །འཁོར་བའི་སྡུག་བསྔལ་ཡུན་རིང་བཅོམ། །གཤིན་རྗེར་འགྲོ་བའི་འཇིགས་པ་སྤངས། །འབྱུང་གྱུའི་རླུང་ནི་བཀག་པ་ཡིས། །རིན་ཆེན་གསལ་བའི་གནས་སུ་ཕྱིན། །བརྟགས་ཤིང་བརྟགས་ཤིང་དཔྱད་པ་ཡིས། །བིརྺ་བདག་གིས་འགྲུབ་པར་འགྱུར། །འཁོར་བའི་སྡུག་བསྔལ་ཡུན་རིང་བཅོམ། །གཤིན་རྗེར་འགྲོ་བའི་འཇིགས་པ་སྤང༌། །ལས་ཀྱི་གཏུམ་མོའི་དོ་ཧ་མཛོད་ཀྱི་གླུ་ཞེས་བྱ་བ་སློབ་དཔོན་བིརྺ་པས་མཛད་པ་རྫོགས་སོ།། །།

༄༅། །དཔྱིད་ཀྱི་ཐིག་ལེའི་དོ་ཧ་མཛོད་ཀྱི་གླུ་ཞེས་བྱ་བ་བཞུགས་སོ། །
སློབ་དཔོན་ས་ར་ཧས་མཛད།

༄༅། །རྒྱ་གར་སྐད་དུ། བ་སནྟི་ཏི་ལ་ཀ་དོ་ཧ་གཱི་ཏི་ཀཱ་ནཱ་མ། བོད་སྐད་དུ། དཔྱིད་ཀྱི་ཐིག་ལེའི་དོ་ཧ་མཛོད་ཀྱི་གླུ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །སེ་བྷུ་སྐུ་གསུམ་ལ་སོགས་ཀྱི། །སོ་གའི་ཏེ་ཏོག་མཐོང་བ་ཡིས། །གཞོན་ནུ་བདག་ནི་མྱོས་པར་གྱུར། །ཧེ་རུ་ཀ་ལ་ཆགས་པ་ཡིས། །སོ་གའི་དང་པོ་དང་པོར་འདིར། །ཁྱོད་ཀྱིས་བདག་ནི་བསྲུང་བར་མཛོད། །གདུང་བས་འགུམས་པར་མ་མཛད་ཅིག །མེ་ཏོག་ཨ་བྷ་ཀཱ་རུ་ཎ། །དྲི་བསུང་ལྡན་པས་དགྱེས་པར་གྱུར། །ཤ་རིས་པ་ནི་བརྡུངས་པས་བརྡུངས། །མེ་མར་ཁུར་ནས་ཙཎྜ་ལཱི། །རི་མོ་བདག་ལ་འབབས་སོ་ཞེས། །ཀ་ན་པ་ནི་གཤེགས་པར་རེ། །སོ་གའི་དང་པོ་དཔྱིད་དུས་ལ། །ཁྱོད་ཀྱིས་བདག་ནི་བསྲུང་བར་མཛོད། །གདུང་བས་འགུམས་པར་མ་མཛད་ཅིག །ཕྱོགས་བཅུར་བལྟས་ན་བདག་གིས་ནི། །ཁྱོད་ལས་གཞན་ནི་མཐོང་བ་མེད། །གདུང་བའི་མེ་ཡིས་བདག་གིས་ནི། །བདག་གི་ལུས་ཀྱང་བསམ་པ་མེད། །རྣལ་འབྱོར་མ་བརྒྱད་ལས་བཞི་ནི། །བདག་ཅག་གསོལ་བ་བཏབ་པ་ཡིས། །བཅོམ་ལྡན་འདས་ནི་བཞེངས་པར་མཛོད། །དཔྱིད་ཀྱི་ཐིག་ལེའི་དོ་ཧ་མཛོད་ཀྱི་གླུ་ཞེས་བྱ་བ་སློབ་དཔོན་ནག་པོ་པ་ནས་བརྒྱུད་པ་སློབ་དཔོན་ས་ར་ཧས་མཛད་པ་རྫོགས་སོ།། །།

༄༅། །ལྷན་ཅིག་སྐྱེས་པའི་གདམས་པ་ཞེས་བྱ་བ་བཞུགས་སོ། །
སློབ་དཔོན་མེ་དྷི་ནིས་མཛད།

༄༅། །རྒྱ་གར་སྐད་དུ། ས་ཧ་ཛ་ཨཱ་ནནྡ་ཨཱ་བཱ་ཡཾ་ནཱ་མ། བོད་སྐད་དུ། ལྷན་ཅིག་སྐྱེས་པའི་གདམས་པ་ཞེས་བྱ་བ། བྱང་ཆུབ་སེམས་དཔའ་རྣམས་ལ་ཕྱག་འཚལ་ལོ། །སྙིང་གའི་ཁ་སྦྱོར་དབུས་སུ་ནི། །གཉིས་མེད་ཐིག་ལེ་ཡུངས་ཀར་ཚད། །དེ་ཡང་འོ་མའི་རྒྱ་མཚོ་ལྟར། །རིམ་གྱིས་རྒྱས་པར་བསམ་པར་བྱ། །བདག་དང་གཞན་གྱི་ལུས་ཉིད་ནི། །དྲི་མེད་བདུད་རྩིས་ཞོ་ལྟར་གང༌། །རླུང་ནད་སེལ་ཞིང་སེམས་ཉིད་བཅིང༌། །མེ་དྷི་བདག་ནི་སྨྲ་བར་བྱེད། །དངོས་པོར་སེམས་གཏད་དངོས་མེད་རྟོགས། །ཀྱེ་ཧོཿམ་ཡེངས་རང་སེམས་གཟུང༌། །རྣལ་འབྱོར་གྲུབ་རྟགས་དངོས་མེད་པ། །ཕན་ཚུན་གཉིས་ཀྱི་འབྲེལ་བ་གཅད། །དངོས་དང་དངོས་མེད་རང་བཞིན་ལ། །མཐའ་གཉིས་མི་གནས་ལྷན་སྐྱེས་གྲུབ། །དངོས་པོ་ཐམས་ཅད་སྐྱེ་མེད་དེ། །བསྒྲུབས་པས་བདག་གིས་མ་རྟོགས་སོ། །སྣང་བ་ཐམས་ཅད་སེམས་ངོ་བོ། །སེམས་ཉིད་མ་གྲུབ་སེམས་ཉིད་དེ། །བདག་ཉིད་སྙིང་རྗེས་ཀུན་ཏུ་ཁྱབ། །ནམ་མཁའ་ལྟ་བུར་འགྱུར་བ་མེད། །གཉིས་ལ་མི་གནས་སེམས་ཉིད་ཡིན། །མེ་དྷི་བདག་ནི་སྨྲ་བར་བྱེད། །རང་རིག་མ་བཅོས་བྱ་བ་ཐོང༌། །འཛིན་མེད་དྲན་མེད་སེམས་ཉིད་དེ། །ཆད་པར་མི་འགྱུར་རང་རིག་རྟོགས། །རྟག་པར་མི་འགྱུར་སྒྲོ་འདོགས་གཅད། །སྟོང་པའི་རང་བཞིན་རྟག་ཆད་མེད། །མེ་དྷི་བདག་ནི་སྨྲ་བར་བྱེད། །ལྟ་བ་སྒོམ་མེད་འབྲས་བུ་མེད། །སྣང་ལ་རང་བཞིན་དངོས་པོ་མེད། །རྣམ་རྟོག་སྦྲུལ་གྱི་མདུད་པ་ལྟར། །རང་གྲོལ་ཟུང་འཇུག་ཐ་སྙད་མེད། །དེ་ལྟར་བསྒོམས་པས་སྟོང་ཉིད་རྟོགས། །མེ་དྷི་བདག་ནི་སྨྲ་བར་བྱེད། །ལྷན་སྐྱེས་ཟུང་འཇུག་སྟོང་ཉིད་ནི། །རྣལ་འབྱོར་བདག་གིས་རྟོགས་པའོ། །ལྷན་སྐྱེས་ཟུང་འཇུག་གི་གདམས་པ་སློབ་དཔོན་མེ་དྷི་ནིས་མཛད་པ་རྫོགས་སོ།། །།

༄༅། །བླ་མེད་སྦྱར་བའི་རིམ་པ་ཞེས་བྱ་བ་བཞུགས་སོ། །
སློབ་དཔོན་བཱང་ག་ཛས་མཛད།

༄༅། །རྒྱ་གར་སྐད་དུ། ཨ་ནུཏྟ་ར་སརྦ་ཤུདྡྷ་ཀྲ་མཾ་ནཱ་མ། བོད་སྐད་དུ། བླ་མེད་སྦྱོར་བའི་རིམ་པ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །ཇི་ལྟར་པདྨ་འདམ་ལས་སྐྱེས། །དེ་བཞིན་མ་རིག་མུན་པ་ལས། །གཉིས་མེད་རིག་པ་སྐྱེ་འགྱུར་བའི། །རང་རིག་དེ་ལ་ཕྱག་འཚལ་ནས། །བླ་མེད་སྦྱོར་བའི་རིམ་པ་ཡིས། །དྲི་མེད་དམ་ཆོས་བཤད་པར་བྱ། །སྟོང་དང་ཤིན་ཏུ་སྟོང་པ་སྟེ། །སྟོང་པ་ཆེན་པོ་གསུམ་པ་ཡིན། །བཞི་པ་རྒྱུ་འབྲས་ཐམས་ཅད་དོ། །ཐབས་ཤེས་ཡང་དག་སྦྱོར་བ་ཡིས། །རྫོགས་རིམ་ཡང་དག་ཉེ་བར་འགྱུར། །རྫོགས་པ་ཉེ་བར་མཐོང་བ་ཡིས། །ཐམས་ཅད་སྟོང་པའི་འོད་གསལ་ཡིན། །རང་རིག་གསུམ་གྱི་རྣལ་འབྱོར་གྱིས། །རྒྱུ་གསུམ་རྣམ་པར་དག་པར་འགྱུར། །སྟོང་ཉིད་དོན་ནི་རྟོགས་པ་ཡིས། །བླ་ན་མེད་པའི་གནས་འཐོབ་འགྱུར། །འོད་གསལ་སྟོང་པ་ཤེས་རབ་དང༌། །སེམས་ཉིད་གཞན་གྱི་རྗེས་སུ་འབྲེང༌། །དེ་ལ་བདག་གིས་འདི་ལྟར་ནི། །ཡང་དག་འཕྲོས་པས་བཤད་པར་བྱ། །རྣམ་པར་ཆགས་ཤིང་ཤིན་ཏུ་ཆགས། །ཆགས་པ་ཆེན་པོ་དེ་བཞིན་ནོ། །གཏི་མུག་ལ་སོགས་དུག་གསུམ་གྱིས། །བརྟན་དང་གཡོ་བའི་སེམས་ཉིད་འདི། །འདས་དང་མ་འོངས་ད་ལྟར་གསུམ། །ཞི་དང་ཆགས་དང་རྟོག་པར་ལྡན། །ཕྱི་རོལ་ཇི་ལྟར་ནང་ན་གནས། །འདས་དང་མ་འོངས་ད་ལྟར་བ། །འདས་པའི་འདས་པར་བདག་གནས་སོ། །སྲེད་པ་ཆེ་དང་ཤིན་ཏུ་སྲེད། །བཀྲེས་དང་སྐོམ་པ་ཀུན་ཏུ་ལྡན། །ཚོར་བ་ཉལ་བའི་ཚོར་བ་དང༌། ཤིན་ཏུ་ཚོར་བའི་སྐད་ཅིག་གཅིག །སོ་སོར་རྟོག་དང་སྙིང་རྗེར་ལྡན། །ངོ་མཚར་ལྡན་པའི་རྣལ་འབྱོར་ལ། །ཉམས་དང་ཕྲག་དོག་རྣམ་པར་བསགས། །དེ་ལྟར་སུམ་ཅུ་རྩ་གསུམ་གྱིས། །རང་རིག་ཡེ་ཤེས་རྣམ་པར་བསྒྲིབས། །རྣལ་འབྱོར་པ་ཡི་ཉམས་ལེན་ལ། །ནམ་མཁར་བདེ་ཆེན་པདྨའི་དབུས། །ཟླ་བའི་གདན་ལ་ཧཾ་ཡིག་གནས། །ཀུན་རྫོབ་གསལ་ཞིང་དྲི་མ་མེད། །འབྱུང་འཇུག་རླུང་འཛིན་ཡེ་ཤེས་ཡིན། །ཟླ་ཚེས་དམར་པོ་ཤེས་རབ་སྟེ། །དབྱངས་ཡིག་དང་པོ་ཐིག་ལེར་ལྡན། །རླུང་ནི་འཛིན་ཕྱིར་བསྒོམ་པར་བྱ། །དེ་ནི་འོད་གསལ་སྐད་ཆེན་ལྟར། །སེམས་ཉིད་སྟོང་པའི་ཐབས་ཡིན་ནོ། །གཟུགས་དང་བྲལ་ཞིང་ཁ་དོག་མེད། །ཞི་བའི་རྣམ་པར་ཟུང་འཇུག་བྲལ། །བརྟན་དང་གཡོ་བའི་ཐ་སྙད་མེད། །དེ་ལྟར་བླ་མའི་དྲིན་གྱིས་ནི། །འདས་དང་མ་འོངས་ད་ལྟར་བ། །རྡོ་རྗེའི་བཟླས་པའི་ཏིང་འཛིན་གྱིས། །ཅིར་ཡང་མཐོང་འགྱུར་ཐེ་ཚོམ་མེད། །ཇི་ལྟར་བུད་ཤིང་སྐམ་པོ་ལ། །མེ་རྒྱུ་གནས་ཀྱང་འབར་བ་མེད། །དེ་བཞིན་བརྡ་དང་རྩོལ་མེད་ལ། །བྱང་སེམས་གནས་ཀྱང་གྲུབ་པ་མེད། །དེ་ཕྱིར་ང་རྒྱལ་ལ་སོགས་སྤང༌། །བརྩོན་འགྲུས་བསྐྱེད་ལ་བླ་མར་བཀུར། །དབང་བསྐུར་ཐོབ་ནས་ཉམས་ལེན་གྱིས། །རྣལ་འབྱོར་དང་པོའི་སྦྱོར་བ་ཡིས། །ས་ནི་བརྒྱད་པ་འཐོབ་པར་འགྱུར། །འོད་གསལ་སུམ་ལྡན་རྫོགས་པ་ཡིས། །ཡོངས་སུ་རྫོགས་པའི་ས་ཐོབ་བོ། །དབང་བསྐུར་ཐོབ་ཀྱང་སྐུར་པ་འདེབས་པ་དང༌། །བརྩོན་འགྲུས་ཆུང་ལ་ལོག་ལྟ་འཛིན་པ་དང༌། །བླ་མའི་སྐྱོན་བརྗོད་ཡོན་ཏན་བརྗོད་མི་འགྱུར། །རྒྱལ་བའི་ལམ་ནི་དེ་ཡིས་འཐོབ་མི་འགྱུར། །བཀུར་སྟི་མེད་ཅིང་དེ་ཉིད་ཐོབ་ཏུ་རེ། །ཚིག་ནི་འཇམ་སྟེ་ཁྲོ་ཚུལ་བསྟན་ནས་འགྲོ། །མི་ཚོགས་མང་པོ་གནས་པའི་ས་རུ་ནི། །བླ་མ་མཐོང་ཡང་ཕྱག་སོགས་མི་བྱེད་དེ། །སྣོད་དང་མི་ལྡན་གདམས་ངག་མི་སྦྱིན་ནོ། །ཡོན་ཏན་བཟང་ཐོབ་བརྩོན་འགྲུས་ལྡན་པ་ནི། །བླ་མ་འཁོར་སོགས་བཀུར་སྟིར་ལྡན་པ་ལ། །སངས་རྒྱས་རྣམས་དང་མཉམ་པའི་དགའ་བ་འཛིན། །རྒྱལ་བས་གསུངས་པའི་ཆོས་ལ་སྲེད་པ་ཆེ། །བརྒྱུད་བརྟེན་བརྒྱུད་མང་རྡོ་རྗེ་སེམས་དཔའ་ནི། །བྱང་ཆུབ་སེམས་དཔའི་ལམ་དུ་འགྱུར་བ་དེ། །དགེ་བའི་རྩ་བ་གང་ཐོབ་རྒྱུར་འགྱུར་བ། །འགྲོ་བ་དྲུག་ལ་བསྔོ་ཞིང་བཀྲ་ཤིས་ཤོག །བླ་མེད་སྦྱོར་བའི་རིམ་པ་ཞེས་བྱ་བ་སློབ་དཔོན་བཱང་ག་ཛས་མཛད་པ་རྫོགས་སོ།། །།

༄༅། །ལྟ་སྤྱོད་སྐྱེ་མེད་ཀྱི་སྒོམ་པ་ཞེས་བྱ་བ་བཞུགས་སོ། །
སློབ་དཔོན་པ་ན་ཧས་མཛད། 

༄༅། །རྒྱ་གར་སྐད་དུ། ཙཱརྻ་དྲྀཥྚི་ཨ་ནུཏྤནྣ་ཏྭཱ་ཏ་བྷཱཱ་བ་ནཱ་མ། བོད་སྐད་དུ། ལྟ་སྤྱོད་སྐྱེ་མེད་ཀྱི་སྒོམ་པ་ཞེས་བྱ་བ། བླ་མ་རྣམས་ལ་ཕྱག་འཚལ་ལོ། །སེམས་ཉིད་སྟོང་པ་སྐྱེ་མེད་ཡིན། །དེ་ཉིད་མ་བཅོས་ཆོས་ཉིད་དེ། །དེ་ཡང་དབྱེར་མེད་ལྟ་བ་རྟོགས། །སྒོམ་ལས་མ་འདས་པ་ན་སྨྲ། །ཞེན་མེད་རྣལ་འབྱོར་རང་སར་སྤྱོད། །ཕྱོགས་བཅུར་རེ་མེད་འབྲས་བུ་ཡིན། །དེ་ལ་མི་རེ་ཆགས་པ་སྐྱེད། །རང་བཞིན་ཉམས་སྐྱེས་ངོ་མཚར་ཆེ། །པ་ན་ཧ་ནི་སྨྲ་བར་བྱེད། །གཉིས་མེད་ཡེ་ཤེས་རྟོགས་པ་ཡིན། །བདེ་ཆེན་བདུད་རྩི་བདག་གིས་འཐུངས། །ཀུཉྫ་ནའི་ཕྲེང་བས་མགུལ་པ་བརྒྱན། །ལོ་མའི་ཤམ་ཐབས་བརྟན་པར་འཆིང༌། །མྱོས་པས་ནགས་ཀྱི་གསེབ་ཏུ་འཁྱམས། །བདག་ཉིད་པན་ཧ་ངོ་མཚར་མཐོང༌། །པུ་རི་མ་ལར་བདག་པོ་ལྔ། །གཅིག་དང་མི་འབྲལ་ངོ་མཚར་ཆེ། །མྱ་ངན་འདས་པའི་གནས་སུ་ནི། །མེ་ཏོག་ལྡུམ་ར་རྒྱས་པར་བྱེད། །དེར་ནི་གེ་སར་འཇིབས་པར་བྱེད། །བདག་ཉིད་བོ་ལ་ཀཀྐོ་ལའི། །རྣལ་འབྱོར་རྒྱལ་པོ་གྲུབ་པ་ཐོབ། །ལྟ་སྤྱོད་སྐྱེ་མེད་ཀྱི་སྒོམ་པ་ཞེས་བྱ་བ་སློབ་དཔོན་པ་ན་ཧས་མཛད་པ་རྫོགས་སོ།། །།

༄༅། །གཉིས་མེད་ཀྱི་རྩ་བསྒོམ་པའི་རིམ་པ་ཞེས་བྱ་བ་བཞུགས་སོ། །
སློབ་དཔོན་ནི་ལ་ཁན་དྷས་མཛད།

༄༅། །རྒྱ་གར་སྐད་དུ། ཨ་དྭ་ཡ་ན་ཊི་ཀ་བྷ་བ་ན་ཀྲ་མཾ། བོད་སྐད་དུ། གཉིས་མེད་ཀྱི་རྩ་བསྒོམ་པའི་རིམ་པ། གཉིས་མེད་བདེ་ཆེན་ལ་ཕྱག་འཚལ་ལོ། །མཉམ་པ་ཉིད་ཀྱི་ཀློང་དཀྱིལ་དུ། །མྱོས་པས་དབྱིངས་སུ་རིན་ཆེན་སྟོར། །ཀྱེ་མ་རིགས་ཉམས་ངོ་མཚར་ཆེ། །མཉམ་ཉིད་གནས་སུ་གཉིས་མེད་འགྱུར། །བདག་གིས་དེ་ནི་མ་རྟོགས་པས། །ནི་ལ་ཁན་དྷས་མཚམས་སུ་འཇོམས། །དེ་ནི་བདག་གིས་མ་རྟོགས་པས། །དགེ་སྦྱོང་གིས་ཀྱང་མཚམས་སུ་འཇོམས། །གཉིས་མེད་སེམས་ནི་གཉིས་སུ་འགྱུར། །མཁའ་ཡིས་བདག་ཉིད་མགུལ་ནས་འཁྱུད། །བདག་གཞན་བརྗེ་བའི་ཁྱད་པར་གྱིས། །གཉེན་འདུན་ཐམས་ཅད་བརླག་པར་བྱས། །བདག་གིས་དེ་ནི་མ་རྟོགས་པས། །ནི་ལ་ཁན་དྷས་མཚམས་སུ་འཇོམས། །དེ་ནི་བདག་གིས་མ་རྟོགས་པས། །དགེ་སྦྱོང་གིས་ཀྱང་མཚམས་སུ་འཇོམས། །གཞོན་ནུ་ལོ་ནི་བཅུ་གཉིས་མར། །ཅིར་ཡང་བདག་གིས་རྟོག་པ་མེད། །རྣལ་འབྱོར་ཀུན་གྱིས་བྱེད་གནས་པས། །འཕྱོན་མ་དང་ནི་འདྲ་བར་བྱས། །བདག་གིས་དེ་ནི་མ་རྟོགས་པས། །ནི་ལ་ཁན་དྷས་མཚམས་སུ་འཇོམས། །དེ་ནི་བདག་གིས་མ་རྟོགས་པས། །དགེ་སྦྱོང་གིས་ཀྱང་མཚམས་སུ་འཇོམས། །དུང་དང་གསེར་དང་དངུལ་དག་ཀྱང༌། །ཅིས་ཀྱང་བདག་ལ་དགོས་པ་མེད། །བདག་ཉིད་འཐད་པའི་གྲོགས་དང་འགྲོགས། །ཧེ་རུ་ཀ་ལ་འཁྱུད་པ་ཡི། །བདག་གི་རྒྱལ་སྲིད་ངོ་མཚར་ཆེ། །ནམ་མཁའ་དེད་རྩེར་འཆགས་པ་ལ། །སུས་ཀྱང་མ་མཐོང་ངོ་མཚར་ཆེ། །རྣལ་འབྱོར་མ་བརྒྱད་དགའ་ཞིང་འཁྱུད། །ཧེ་རུ་ཀ་དང་འཁྱུད་ནས་གནས། །གཉིས་མེད་ཀྱི་རྩ་བ་སྒོམ་པ་ཞེས་བྱ་བ་སློབ་དཔོན་ནག་པོ་པ་ནས་བརྒྱུད་པ་སློབ་དཔོན་ཆེན་པོ་ནི་ལ་ཁན་དྷས་མཛད་པ་རྫོགས་སོ།། །།

༄༅། །ཕྲ་བའི་རྣལ་འབྱོར་གྱི་ཉམས་ལེན་ཞེས་བྱ་བ་བཞུགས་སོ། །
སློབ་དཔོན་ས་མུ་དྲས་མཛད།

༄༅། །རྒྱ་གར་སྐད་དུ། སཱུཀྵྨ་ཡོ་གཾ་ནཱ་མ། བོད་སྐད་དུ། ཕྲ་བའི་རྣལ་འབྱོར་ཞེས་བྱ་བ། དཔལ་གཤིན་རྗེའི་གཤེད་ལ་ཕྱག་འཚལ་ལོ། །ཁྱིམ་དུ་ཁྱིམ་བདག་རྣལ་འབྱོར་པ། །གསར་འཁྱུད་གཉིས་མེད་བསྒོམ་པར་བྱ། །འཇིགས་པ་ཅན་གྱི་རྣམ་རྟོག་འདི། །ཁྱོད་ཀྱིས་འདི་ཀུན་སྦ་བར་གྱིས། །ཚད་དང་གཟུང་དུ་མེད་པ་ལ། །དེ་ཡི་རིགས་ཀྱང་རྟོགས་པ་མེད། །ས་མུ་དྲ་ཡི་དགེ་སྦྱོང་ནི། །ས་གསུམ་གྲགས་པས་ཁྱབ་པར་འགྱུར། །བདག་ཉིད་མྱོས་པའི་ཆ་ལུགས་ཀྱིས། །དུག་ལྔ་ཁྲུས་ཤིང་དག་པར་འགྱུར། །འཇིགས་པ་ཅན་གྱི་རྣམ་རྟོག་འདི། །ནང་དུ་མནན་ནས་གསད་པར་གྱིས། །རིགས་ཀྱི་ང་རྒྱལ་སྤང་བྱས་ནས། །དགེ་སྦྱོང་བདག་གིས་སྨྲས་པ་ཡིན། །དབང་པོ་སྣ་ཚོགས་མཐོང་གྱུར་ཀྱང༌། །དུས་ཀྱི་ཕོ་ཉས་དྲན་པ་ཡིས། །ཅིའི་ཕྱིར་བདག་ཉིད་འགྲོ་འོང་བྱེད། །མཐའ་གཉིས་བྲལ་ན་དོན་རྣམས་གྲུབ། །འཇིགས་པ་ཅན་གྱི་རྣམ་རྟོག་འདི། །སེམས་འདི་མནན་ནས་སྤང་བར་གྱིས། །རྣལ་འབྱོར་རྣམ་རྟོག་གཅོད་པ་ཡིས། །ས་མུ་དྲ་དག་དངོས་མེད་འགྱུར། །ཕྲ་བའི་རྣལ་འབྱོར་བསྒོམས་པ་ཡིས། །བདག་ཉིད་གཉིས་མེད་གྲུབ་པ་མཐོང༌། །ཕྲ་བའི་རྣལ་འབྱོར་གྱི་ཉམས་ལེན་ཞེས་བྱ་བ་སློབ་དཔོན་ས་མུ་དྲས་མཛད་པ་རྫོགས་སོ།། །།

༄༅། །རང་བཞིན་གྱི་དོ་ཧ་མཛོད་ཀྱི་གླུའི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ལཱུ་ཧི་པས་མཛད།

༄༅། །རྒྱ་གར་སྐད་དུ། ཏཏྟྭཾ་སྭ་བྷཱ་ཝ་དྲྀཥྚི་གཱི་ཏི་ཀོ་ཥ་དོ་ཧ་ནཱ་མ། བོད་སྐད་དུ། རང་བཞིན་གྱི་དོ་ཧ་མཛོད་ཀྱི་གླུའི་ལྟ་བ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །གཉིས་མེད་བདུད་རྩི་ཀུན་འདུས་གྲུབ་ཐོབ་ཀྱི། །དྲི་མེད་དགོངས་པ་ལྟ་སྤྱོད་ལ་སོགས་ནི། །ཉམས་ལེན་ཐབས་དེ་ཀུན་ལ་ཕན་པའི་ཕྱིར། །བདེར་གཤེགས་རྣམས་ལ་ཕྱག་འཚལ་བཤད་པར་བྱ། །དངོས་པོ་ཡང་ནི་མ་ཡིན་ཞིང༌། །དངོས་མེད་ལས་ནི་མ་སྐྱེས་པའི། །འདི་ལྟ་བུ་ཡི་རང་བཞིན་ནི། །སུ་ཞིག་གིས་ནི་རྟོགས་པར་འགྱུར། །ལཱུ་ཧི་པ་ནི་སྨྲ་བར་བྱེད། །འདི་ལྟ་བུ་ནི་ངོ་མཚར་ཆེ། །ཁམས་གསུམ་གནས་སུ་ལོངས་སྤྱོད་ཀྱང༌། །དེ་ཉིད་གནས་ནི་རྟོགས་པ་མེད། །དེ་ཡི་ཁ་དོག་རིགས་དང་ནི། །དབྱིབས་ཀྱང་བདག་གིས་རྟོགས་པ་མེད། །དེ་ལྟ་བུ་ཡི་རང་བཞིན་ནི། །དངོས་པོར་མ་གྲུབ་ཇི་ལྟར་བསྟན། །ལཱུ་ཧི་པ་ནི་སྨྲ་བར་བྱེད། །འདི་ལྟ་བུ་ནི་ངོ་མཚར་ཆེ། །ཁམས་གསུམ་གནས་སུ་ལོངས་སྤྱོད་ཀྱང༌། །དེ་ཉིད་གནས་ནི་རྟོགས་པ་མེད། །ལཱུ་ཧི་པ་ནི་སྨྲ་བར་བྱེད། །བདག་གིས་གཞན་ལ་ཇི་ལྟར་འདྲི། །ཆུ་གཏིང་ཟླ་བའི་གཟུགས་བརྙན་ནི། །དོན་དམ་སྒྱུ་མར་རྟོགས་པ་མེད། །ལཱུ་ཧི་པ་ནི་སྨྲ་བར་བྱེད། །འདི་ལྟ་བུ་ནི་ངོ་མཚར་ཆེ། །ཁམས་གསུམ་གནས་སུ་ལོངས་སྤྱོད་ཀྱང༌། །དེ་ཉིད་གནས་ནི་རྟོགས་པ་མེད། །ལཱུ་ཧི་པ་ནི་སྨྲ་བར་བྱེད། །བདག་གིས་གཞན་ལ་ཇི་ལྟར་འདྲི། །དེ་ཡི་རང་བཞིན་རྟོགས་པ་མེད། །རང་བཞིན་གྱི་དོ་ཧ་མཛོད་ཀྱི་གླུའི་ལྟ་བ་ཞེས་བྱ་བ་སློབ་དཔོན་ལཱུ་ཧི་པས་མཛད་པ་རྫོགས་སོ།། །།

༄༅། །ལྟ་སྒོམ་སྤྱོད་པ་འབྲས་བུའི་དོ་ཧའི་གླུ་ཞེས་བྱ་བ་བཞུགས་སོ། །
སློབ་དཔོན་ས་ར་ཧ་པས་མཛད།

༄༅། །རྒྱ་གར་སྐད་དུ། བྷ་བ་ན་དྲྀཥྚི་ཙཱརྻ་ཕ་ལ་དོ་ཧ་ཀཱི་ཏི་ཀ་ནཱ་མ། བོད་སྐད་དུ། ལྟ་སྒོམ་སྤྱོད་པ་འབྲས་བུའི་དོ་ཧའི་གླུ་ཞེས་བྱ་བ། འཕགས་པ་འཇམ་དཔལ་ལ་ཕྱག་འཚལ་ལོ། །དངོས་པོ་སྣ་ཚོགས་རང་གི་སེམས་ཉིད་ཡིན། འཁོར་འདས་ཐམས་ཅད་རྣལ་འབྱོར་དབྱེར་མེད་པ། །སངས་རྒྱས་སེམས་ཅན་གཉིས་སུ་མེད་པ་སྟེ། །དཔེར་ན་ཆུ་དང་དེ་ཡི་རླབས་བཞིན་ནོ། །དངོས་དང་དངོས་མིན་སྤངས་པའི་སེམས་ཉིད་འདི། །རྟོགས་པའི་རྣལ་འབྱོར་སྐད་ཅིག་གཅིག་ལ་ནི། །སྒྲོན་མེ་ཆུང་ངུ་ཞིག་གིས་མུན་པ་ལྟར། །འཁོར་བའི་དུག་ལྔ་རང་བཞིན་རབ་རིབ་སེལ། །ཟུང་འཇུག་ཕྱག་རྒྱ་བློ་འདས་ཆེན་པོ་ནི། །བདེ་གསལ་མི་རྟོག་ནམ་མཁའ་ལྟ་བུ་སྟེ། །ཁྱབ་ཅིང་རྒྱ་ཆེན་སྙིང་རྗེ་ཆེན་པོའི་ངོར། །སྣང་ཡང་རང་བཞིན་མེད་པ་ཆུ་ཟླ་བཞིན། །གསལ་ཡང་ཐ་སྙད་མཐའ་དབུས་ཀུན་དང་བྲལ། །གང་གིས་མ་གོས་དྲི་མེད་རེ་དོག་བྲལ། །ལྐུགས་པའི་རྨི་ལམ་བཞིན་དུ་སྨྲ་མི་ཤེས། །ཚད་མེད་བདེ་ཆེན་རང་བཞིན་ཡེ་ཤེས་ནི། །ཉི་ཟླའི་འོད་བཞིན་ཕྱོགས་དང་བྲལ་བ་མེད། །ཀྱེ་ཧོཿརྣལ་འབྱོར་རང་བྱུང་ངོ་མཚར་ཆེ། །གཉུག་མ་མ་བཅོས་སེམས་ནི་ཆོས་སྐུ་སྟེ། །བཅོས་པའི་སེམས་ཀྱིས་རྣལ་འབྱོར་འཐོབ་མི་འགྱུར། །དེ་ཕྱིར་བདེ་བའི་ཕྱོགས་སུ་ཡན་པར་ཐོང༌། །རང་བཞིན་གྲུབ་པའི་ལམ་ཐོབ་རྣལ་འབྱོར་བདེ། །རྣམ་རྟོག་བྲལ་བས་ཞེ་འདོད་འབྱུང་མི་སྲིད། །རྟ་མགྲིན་གྲུབ་ཐོབ་བདག་ཉིད་སར་ཧས་སྨྲས། །ཀྱེ་ཧོཿརྣལ་འབྱོར་ལྟ་བའི་ཉམས་ལེན་གྱིས། །དེ་ཡི་རང་བཞིན་གང་ཞིག་སྒོམ་འདོད་ན། །རང་ལུས་རི་བོ་འདི་ནི་གནས་ཀྱི་མཆོག །སེམས་ཉིད་དུས་ཀྱི་རྣལ་འབྱོར་སྒྲུབ་པ་པོ། །དབང་པོ་རྣམས་བཅིངས་མཚམས་བཅད་བདེ་བར་འགྱུར། །གཡེང་བ་རྣམས་ཀྱང་ཆེད་དུ་སྤང་མི་བྱ། །ཐུག་ཕྲད་སེམས་སུ་ཤེས་ན་ཡི་དམ་ལྷ། །ཤེས་པ་མ་བཀུག་རྟོག་པ་རིམ་གྱིས་སྦང༌། །སེམས་ལ་རྣམ་རྟོག་བྱུང་ན་རྣལ་འབྱོར་པས། །རས་བལ་འདབ་མ་བཞིན་དུ་གློད་ལ་ཞོག །བྱ་བ་སྤོངས་ལ་རང་སེམས་རང་གིས་ལྟོས། །ཞེ་འདོད་བྱུང་ན་བདུད་དུ་ཤེས་པར་གྱིས། །རྣམ་རྟོག་རྣམས་ཀྱི་རྩ་བ་སེམས་ཡིན་ཏེ། །ང་མེད་ཕྱིར་ན་རྣམ་རྟོག་ཡོད་མིན་ནོ། །དྲན་པ་དྲན་མེད་སྒོམ་པའི་རྣལ་འབྱོར་དེ། །སེམས་འདི་རྟག་པར་མ་གྲུབ་རང་ལ་ཐིམ། །སྒོམ་འདོད་མེད་པས་སངས་རྒྱས་འབྲས་བུ་ཐོབ། །རྣལ་འབྱོར་བུ་ཆུང་ལྟ་བུར་རྟོག་པ་མེད། །ལྡུམ་རའི་བུང་བས་མེ་ཏོག་རོ་མྱོང་ལྟར། །ནགས་ནས་ནགས་སུ་འཁྱམས་པ་སེང་གེ་བཞིན། །ཀུན་ཏུ་རྒྱུ་བ་སྣ་ཚོགས་རླུང་ལྟར་ནི། །སེམས་ཉིད་བག་དང་ལྡན་པ་སྤྱོད་པའི་མཆོག །རང་བཞིན་མི་དགག་སྨྱོན་པ་ལྟ་བུར་སྤྱོད། །རྒྱབ་ཏུ་མི་ཆགས་མདུན་དུ་ཞེན་པ་མེད། མདོར་ན་ལྟ་སྒོམ་སྤྱོད་པ་ཉམས་ལེན་ལ། །ཇི་ལྟར་ཕན་པའི་སྤྱོད་པས་རྣལ་འབྱོར་སྤྱོད། །སྣ་ཚོགས་སྣང་བ་སེམས་ཀྱི་ངོ་བོ་འདི། །ཐུག་ཕྲད་ཙམ་གྱིས་མ་གྲུབ་ཕྱག་རྒྱ་ཆེ། །སྣང་ལ་མི་སྣང་འབྲས་བུ་སངས་རྒྱས་འབྱུང༌། །དེ་ལ་སེམས་ན་དངོས་གྲུབ་དམ་པ་ཡིན། །ཕྱི་ནང་ཐམས་ཅད་ལྷན་ཅིག་སྐྱེས་པ་འདི། །མི་རྟོག་ཆུ་བོའི་རྒྱུན་གྱི་རྣལ་འབྱོར་འདྲ། །དེ་ཡང་སེམས་ལས་གཞན་དུ་བཙལ་དུ་མེད། །ཡིད་ལ་མི་བྱེད་ཕྱག་རྒྱ་ཆེན་པོའི་ལམ། །འབྲས་བུར་མ་རེས་རྟོགས་ན་ཕྱག་རྒྱ་ཆེ། །མ་རྟོགས་རྟོགས་པ་ནམ་མཁའ་སྤྲིན་དྭངས་འདྲ། །རྟོགས་ན་དེ་ཉིད་རང་བཞིན་སྟོང་པ་ཡིན། །ལྟ་སྤྱོད་འབྲས་བུ་དབྱེར་མེད་ལྷན་ཅིག་སྐྱེས། །རང་བཞིན་གཉིས་མེད་རྟོགས་ན་འབྲས་བུའི་མཆོག །ལྟ་སྒོམ་སྤྱོད་པ་འབྲས་བུའི་དོ་ཧའི་གླུ་ཞེས་བྱ་བ་སློབ་དཔོན་ས་ར་ཧ་པས་མཛད་པ་རྫོགས་སོ།། །།

༄༅། །དོ་ཧ་མཛོད་ཀྱི་དེ་ཉིད་ཀྱི་གླུ་ཞེས་བྱ་བ་བཞུགས་སོ། །
སློབ་དཔོན་ཐ་ག་ནས་མཛད།

༄༅། །རྒྱ་གར་སྐད་དུ། ཏྟྭཾ་དོ་ཧ་གཱི་ཏི་ཀ་ནཱ་མ། བོད་སྐད་དུ། དོ་ཧ་མཛོད་ཀྱི་དེ་ཉིད་ཀྱི་གླུ་ཞེས་བྱ་བ། འཇམ་པའི་རྡོ་རྗེ་ལ་ཕྱག་འཚལ་ལོ། །བརྟགས་ན་བདག་གཞན་དངོས་པོ་མེད། །བྱིས་པ་ལྐུགས་པའི་རྨི་ལམ་འདྲ། །དེ་ཉིད་རྟོགས་པར་ཤིན་ཏུ་དཀའ། །བྱིས་པས་རྒྱན་པོ་རྩེ་བ་འདྲ། །ཐ་ག་ན་ནི་སྨྲ་བར་བྱེད། །དེ་ཉིད་ཚིག་གིས་བརྗོད་པར་དཀའ། །སྣང་སྟོང་རྟོག་པ་མ་སེར་བར། །ཐར་པ་འཐོབ་པར་ག་ལ་འགྱུར། །ལུས་ངག་ཡིད་གསུམ་དབྱིངས་སུ་ནི། །དེ་ཉིད་མཉམ་པར་མ་ཤེས་ན། །དེ་ཉིད་རྟོགས་པར་ཤིན་ཏུ་དཀའ། །བྱིས་པས་རྒྱན་པོ་རྩེ་བ་འདྲ། །དངོས་པོ་ཚིག་གིས་བརྗོད་པར་དཀའ། །ཆོས་རྣམས་ཚིག་ཏུ་སྨྲ་བ་ཡང༌། །ཚིག་ཙམ་གྱིས་ནི་འགྲུབ་བམ་ཅི། །སེམས་ཀྱི་དེ་ཉིད་མ་རྟོགས་པར། །ཐམས་ཅད་གཅིག་པར་རྟོགས་པ་མེད། །དོན་དམ་རྟོགས་པར་ཤིན་ཏུ་དཀའ། །བྱིས་པས་རྒྱན་པོ་རྩེ་བ་འདྲ། །ཐ་ག་ན་ནི་སྨྲ་བར་བྱེད། །དོ་ཧ་མཛོད་ཀྱི་དེ་ཉིད་ཀྱི་གླུ་ཞེས་བྱ་བ་སློབ་དཔོན་ཀ་ན་རི་ནས་བརྒྱུད་པ་ཐ་ག་ནས་མཛད་པ་རྫོགས་སོ།། །།

༄༅། །སྤྱོད་པའི་དོ་ཧ་མཛོད་ཀྱི་གླུ་ཞེས་བྱ་བ་བཞུགས་སོ། །
སློབ་དཔོན་ཀང་ཀ་ནས་མཛད། 

༄༅། །རྒྱ་གར་སྐད་དུ། ཙཱརྻ་དོ་ཧ་གཱི་ཏི་ཀོ་ཥ་ནཱ་མ། བོད་སྐད་དུ། སྤྱོད་པའི་དོ་ཧ་མཛོད་ཀྱི་གླུ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །ལྡོང་རོས་ཀྱིས་ནི་ཐིག་ལེ་བྱས། །ཀ་ཙི་རི་ནི་བསྟེན་པར་བྱ། །ཀྱེ་མ་རྩེད་མོས་བདུད་བཞི་བཅོམ། །གཟི་བརྗིད་ལྡན་པའི་རྣལ་འབྱོར་ལ། །སྨྲ་བར་བྱེད་པ་ཁྱབ་འཇུག་གམ། །དྲག་པོ་ཚངས་པ་བསྲུང་མི་ནུས། །ཀྱེ་མ་གལ་ཏེ་སྨྲ་བ་ན། །འཆི་བདག་གིས་ནི་ཟ་བར་འགྱུར། །མ་རུངས་མཁའ་འགྲོའི་ཚོགས་ཀྱིས་བསྲུངས། །ཀྱེ་མ་རྨོངས་པའི་མཁའ་འགྲོ་མ། །གླགས་འཚོལ་བསམ་པས་ཅི་ཞིག་བྱ། །ཀྱེ་མ་བྱོལ་སོང་མཁའ་འགྲོ་མ། །གླགས་འཚོལ་བསམ་པས་ཅི་ཞིག་བྱ། །ཀྱེ་ཧོཿའབར་བའི་མར་མེ་དུག །གཟི་བརྗིད་ལྡན་པའི་རྣལ་འབྱོར་ལ། །སྨྲ་བར་བྱེད་པ་ཁྱབ་འཇུག་གམ། །དྲག་པོ་ཚངས་པ་བསྲུང་མི་ནུས། །ཇི་ལྟར་སྤུ་གྲི་རལ་གྲིའི་སོ། །དེ་བཞིན་ལྭ་བ་པ་ཡི་ཞབས། །དམ་ཚིག་སྤྱོད་པ་ངོ་མཚར་ཆེ། །གཟི་བརྗིད་ལྡན་པའི་རྣལ་འབྱོར་ལ། །སྨྲ་བར་བྱེད་པ་ཁྱབ་འཇུག་གམ། །དྲག་པོ་ཚངས་པ་བསྲུང་མི་ནུས། །སྤྱོད་པའི་དོ་ཧ་མཛོད་ཀྱི་གླུ་ཞེས་བྱ་བ་སློབ་དཔོན་ཀཾ་ཀ་བ་ལ་ནས་བརྒྱུད་པ་སློབ་དཔོན་ཀང་ཀ་ནས་གསུངས་པ་རྫོགས་སོ།། །།

༄༅། །ལྷན་ཅིག་སྐྱེས་དགའི་དོ་ཧ་མཛོད་ཀྱི་གླུའི་ལྟ་བ་ཞེས་བྱ་བ་བཞུགས་སོ། །
སློབ་དཔོན་བྷ་དེས་མཛད།

༄༅། །རྒྱ་གར་སྐད་དུ། ས་ཧ་ཛ་ཨཱ་ནནྡ་ཀཱི་ཏི་ཀ་དྲྀཥྚི་ནཱ་མ། བོད་སྐད་དུ། ལྷན་ཅིག་སྐྱེས་དགའི་དོ་ཧ་མཛོད་ཀྱི་གླུའི་ལྟ་བ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །གཉིས་སྦྱོར་དུགས་པོ་བྲང་ལ་བལྟབས། །བྷ་དེ་པ་ནི་གཉིད་དུ་ལོག །ཇི་ལྟར་རྐུན་མ་མཁས་པ་ཡིས། །དུགས་པོ་དེ་ནི་ཇི་ལྟར་ཁྱེར། །ཚེམས་བུ་འཐོབ་པར་འགྱུར་བ་ན། །ཆགས་སྡང་གཏི་མུག་གནས་སུ་དག །ཚེམས་བུ་འདི་ལ་དབྱེ་བའམ། །རིན་གྱི་དྲངས་ཀྱིས་ཆོད་པ་མེད། །ད་ནི་བདག་གི་ཚེམས་བུ་འདི། །ནམ་མཁའ་དང་ནི་མཉམ་པར་གྱུར། །ཚེམས་བུ་འཐོབ་པར་འགྱུར་བ་ན། །ཆགས་སྡང་གཏི་མུག་གནས་སུ་དག །བྷ་དེ་ཚེམས་བུ་འཚོལ་དུ་ཕྱིན། །ཐམས་ཅད་དུ་ནི་བཙལ་བ་ན། །བདག་ཉིད་ཀྱང་ནི་དམིགས་མེད་གྱུར། །ཚེམས་བུ་འཐོབ་པར་འགྱུར་བ་ན། །ཆགས་སྡང་གཏི་མུག་གནས་སུ་དག །ལྷན་ཅིག་སྐྱེས་དགའི་དོ་ཧ་མཛོད་ཀྱི་གླུའི་ལྟ་བ་ཞེས་བྱ་བ་སློབ་དཔོན་བྷ་དེས་མཛད་པ་རྫོགས་སོ།། །།

༄༅། །བདེར་གཤེགས་ཀྱི་ལྟ་བའི་གླུ་ཞེས་བྱ་བ་བཞུགས་སོ། །
སློབ་དཔོན་དྷ་མ་པས་མཛད།

༄༅། །རྒྱ་གར་སྐད་དུ། སུ་ག་ཏ་དྲྀཥྚི་གཱི་ཏི་ཀ་ནཱ་མ། བོད་སྐད་དུ། བདེར་གཤེགས་ཀྱི་ལྟ་བའི་གླུ་ཞེས་བྱ་བ། དཀོན་མཆོག་གསུམ་ལ་ཕྱག་འཚལ་ལོ། །སངས་རྒྱས་ཆོས་དང་དགེ་འདུན་ལ། །ཐམས་ཅད་དུ་ནི་བདག་ཕྱག་འཚལ། །སྐྱེ་འགག་སྡུག་བསྔལ་བསྒྲལ་ཕྱིར་མཛད། །དྷ་མ་པ་ནི་སྨྲ་བར་བྱེད། །བདེར་གཤེགས་སྤྱི་བོར་བཀུར་བ་ཡིས། །བདག་ཉིད་དོན་དམ་དེ་ཉིད་རྟོགས། །ཚངས་པའི་གནས་བཞིའི་ལྷ་ཁང་དུ། །འདི་རུ་བདག་ནི་རབ་ཏུ་བྱུང༌། །ཆོས་རྣམས་ཐམས་ཅད་ཁོང་དུ་ཆུད། །དྷ་མ་པ་ནི་སྨྲ་བར་བྱེད། །བདེར་གཤེགས་སྤྱི་བོ་བཀུར་བ་ཡིས། །བདག་གིས་དོན་དམ་དེ་ཉིད་རྟོགས། །རི་རབ་དང་ནི་རྩྭ་ཡི་ཚོགས། །ཇི་ལྟར་སྲང་ལ་གཞལ་ལམ་གྱི། །དེ་བཞིན་ཕྱི་རོལ་ཐམས་ཅད་ཀྱི། །ལྟ་བ་འདི་དང་མཉམ་མམ་ཅི། །དྷ་མ་པ་ནི་སྨྲ་བར་བྱེད། །བདེར་གཤེགས་སྤྱིར་བོར་བཀུར་བ་ཡིས། །བདག་གིས་དོན་དམ་དེ་ཉིད་རྟོགས། །ནོར་བུ་རིན་ཆེན་བོར་ནས་ནི། །སུ་དག་མཆིང་བུ་ལེན་པར་བྱེད། །སངས་རྒྱས་ཆོས་དང་དགེ་འདུན་ནི། །བརྟགས་ན་བདེན་གཉིས་ཡིན་པར་སྨྲ། །དྷ་མ་པ་ནི་སྨྲ་བར་བྱེད། །བདེར་གཤེགས་སྤྱི་བོར་བཀུར་བ་ཡིས། །བདག་གིས་དོན་དམ་དེ་ཉིད་རྟོགས། །བདེར་གཤེགས་ཀྱི་ལྟ་བའི་གླུ་ཞེས་བྱ་བ་སློབ་དཔོན་དྷ་མ་པས་མཛད་པ་རྫོགས་སོ།། །།

༄༅། །རླུང་གི་དེ་ཉིད་ཀྱི་དོ་ཧའི་གླུ་ཞེས་བྱ་བ་བཞུགས་སོ། །
སློབ་དཔོན་མ་ཧི་པས་མཛད།

༄༅། །རྒྱ་གར་སྐད་དུ། བཱ་ཡུ་ཏཏྟཾ་དོ་ཧ་གཱི་ཏི་ཀ་ནཱ་མ། བོད་སྐད་དུ། རླུང་གི་དེ་ཉིད་ཀྱི་དོ་ཧའི་གླུ་ཞེས་བྱ་བ། གཉིས་མེད་བདེ་ཆེན་ལ་ཕྱག་འཚལ་ལོ། །བརྟན་གཡོ་རླུང་གི་གཞལ་ཡས་ཁང༌། །སེམས་ཀྱི་རྡོ་རྗེ་གདན་དུ་བཞུགས། །སྟོང་པ་ཉིད་ནི་ཟབ་མོ་ལ། །ཀྱེ་ཧོཿལྷན་ཅིག་སྐྱེས་པ་ཡི། །དགའ་མོ་བདག་གི་དབང་དུ་གསོལ། །སྲིད་པ་འདི་ནི་རབ་གཡོས་ན། །སླར་ཡང་ཇི་ལྟར་འཕྲད་པར་འགྱུར། །ཀྱེ་ཧོཿལྷན་ཅིག་སྐྱེས་པ་ཡི། །མཛེས་མ་བདག་གི་དབང་དུ་གསོལ། །ཁྱེད་ནི་བཞུགས་ན་བདག་གིས་ནི། །ཇི་ལྟར་བདག་གིས་གཞན་ལ་བཙལ། །གྲུ་ནི་བྱིང་བར་གྱུར་པ་ལས། །ཡོངས་སུ་དྲང་བར་འདོད་པ་ལ། །ཀྱེ་ཧོཿལྷན་ཅིག་སྐྱེས་པ་ཡི། །དགའ་མོ་བདག་གི་དབང་དུ་གསོལ། །སྲིད་པ་འདི་ནི་རབ་གཡོས་ན། །སླར་ཡང་ཇི་ལྟར་འཕྲད་པར་འགྱུར། །ཁྱེད་ཀྱི་སླད་དུ་བདག་གིས་ནི། །རིགས་ལྔའི་གྲོང་ནི་བསད་བྱས་ཀྱང༌། །ཁྱེད་ཀྱི་ཞལ་ནི་བདག་གིས་ནི། །སྐད་ཅིག་གཅིག་ཀྱང་མ་མཐོང་ངོ༌། །ཀྱེ་ཧོཿ་ལྷན་ཅིག་སྐྱེས་པ་ཡི། །དགའ་མོ་བདག་གི་དབང་དུ་གསོལ། །སྲིད་པ་འདི་ནི་རབ་གཡོས་ན། །སླར་ཡང་ཇི་ལྟར་འཕྲད་པར་འགྱུར། །ཀྱེ་ཧོཿལྷན་ཅིག་སྐྱེས་པ་ཡི། །མཛེས་མ་བདག་གི་དབང་དུ་གསོལ། ཁྱེད་ཀྱི་སླད་དུ་བདག་གིས་ནི། །ཕྱག་རྒྱ་དགོས་ཏེ་ཅུང་ཙམ་ཡང༌། །རིགས་ངན་བྲམ་ཟེའི་བསམ་པ་མེད། །ཀྱེ་ཧོཿལྷན་ཅིག་སྐྱེས་པ་ཡི། །དགའ་མོ་བདག་གི་དབང་དུ་གསོལ། །སྲིད་པ་འདི་ནི་རབ་གཡོས་ན། །སླར་ཡང་ཇི་ལྟར་འཕྲད་པར་འགྱུར། །རྒྱ་མཚོའི་ནང་དུ་གཟིངས་བཅས་པ། །ཐོད་པ་ཅན་ནི་ཀཧྞ་ལས། །མ་ཧིས་གདམས་ངག་ཐོབ་པར་གྱུར། །སྲིད་པའི་འཆིང་བ་ཡོངས་སུ་བ་ཅད། །ཀྱེ་ཧོཿལྷན་ཅིག་སྐྱེས་པ་ཡི། །མཛེས་མ་བདག་གི་དབང་དུ་གསོལ། །རླུང་གི་དེ་ཉིད་ཀྱི་དོ་ཧའི་གླུ་ཞེས་བྱ་བ་སློབ་དཔོན་ནག་པོ་པ་ནས་བརྒྱུད་པ་སློབ་དཔོན་མ་ཧི་པས་མཛད་པ་རྫོགས་སོ།། །།

༄༅། །རྡོ་རྗེ་བཞིའི་གླུ་ཞེས་བྱ་བ་བཞུགས་སོ། །
གཉིས་མེད་རྡོ་རྗེས་མཛད།

༄༅། །རྒྱ་གར་སྐད་དུ། བཛྲ་ཙ་ཏུར་གཱི་ཏི་ཀ་ནཱ་མ། བོད་སྐད་དུ། རྡོ་རྗེ་བཞིའི་གླུ་ཞེས་བྱ་བ། དཔལ་སངས་རྒྱས་ལ་ཕྱག་འཚལ་ལོ། །མི་མཐུན་སེམས་ནི་ཁྱོད་མ་སྒོམ། །དེ་ཉིད་དེ་བཞིན་ཉིད་མ་འཛིན། །འབྲས་བུར་རེ་བས་སྒོམ་མ་བྱེད། །མི་དམིགས་ཕྱག་རྒྱ་ཆེན་པོ་བསྒོམ། །གལ་ཏེ་མནོལ་ལ་གནས་མེད་ན། །དེ་ནི་དཔལ་གྱི་ཐེག་ཆེན་མིན། །འབྲས་བུར་རེ་བས་སྒོམ་མ་བྱེད། །མི་དམིགས་ཕྱག་རྒྱ་ཆེན་པོ་བསྒོམ། །ཕུང་པོ་ཁམས་དེ་ཕྱག་རྒྱ་ཆེ། །དམ་ཚིག་འཁོར་ལོ་དེ་རང་བཞིན། །འབྲས་བུར་རེ་བས་སྒོམ་མ་བྱེད། །མི་དམིགས་ཕྱག་རྒྱ་ཆེན་པོ་བསྒོམ། །གཉིས་མེད་ཡོན་ཏན་རྒྱལ་འདི་ཡིན། །གཉིས་མེད་ཡོན་ཏན་རྣལ་འབྱོར་གསུང༌། །འབྲས་བུར་རེ་བས་སྒོམ་མ་བྱེད། །མི་དམིགས་ཕྱག་རྒྱ་ཆེན་པོ་བསྒོམ། །ཤཱ་རིའི་ཡུལ་དུ་སྐུ་འཁྲུངས་པ་ཨ་ཝ་དྷཱུ་ཏཱི་པ་གཉིས་མེད་རྡོ་རྗེས་མཛད་པ་ཨ་མ་ར་སིང་གི་གླུ་ཞེས་བྱ་བ་རྫོགས་སོ།། །།

༄༅། །བླ་མ་མཻ་ཏྲི་པའི་གླུ་བཞུགས་སོ། །
མཻ་ཏྲི་པས་མཛད།

༄༅། །གང་ཡང་མི་སྐྱེ་མི་འགག་དངོས་པོས་བཅིང་བ་མེད། །ཁམས་གསུམ་གྲོལ་མེད་འཁྲུལ་པ་རྣམས་ལ་སྣང༌། །རྩ་བ་སེམས་ཉིད་སྣ་ཚོགས་འཁྲུལ་པའི་རང་བཞིན་ནི། །ཐོག་མེད་འཁྲུལ་པའི་རང་བཞིན་གཞིགས་ན་རྙེད་མི་འགྱུར། །དངོས་རྣམས་གདོད་ནས་སྐྱེ་མེད་མཐོང་བ་གང་ཞིག་ཡིན། །སུ་ཞིག་སྐྱེ་བར་འགྱུར་དང་འགག་དང་བཅིང་བར་སེམས། །རྩ་བ་སེམས་ཉིད་སྣ་ཚོགས་འཁྲུལ་པའི་རང་བཞིན་ནི། །ཐོག་མེད་འཁྲུལ་པའི་རང་བཞིན་གཞིགས་ན་རྙེད་མི་འགྱུར། །སེམས་ནི་ནམ་མཁའ་དྲི་མེད་དང་འདྲ་སློབ་དཔོན་གསུངས། །སྲིད་པ་གསུམ་པོ་དེ་འདྲ་བ་ཡི་རང་བཞིན་ཡིན། །རྩ་བ་སེམས་ཉིད་སྣ་ཚོགས་འཁྲུལ་པའི་རང་བཞིན་ནི། །ཐོག་མེད་འཁྲུལ་པའི་རང་བཞིན་གཞིགས་ན་རྙེད་མི་འགྱུར། །རང་བཞིན་མི་རྟོག་རང་རིག་ཉམས་སུ་མྱོང་བས་འགྲུབ། །རང་བཞིན་འོད་གསལ་འཁྲུལ་པས་ཅི་ཕྱིར་རྨོངས་པར་འགྱུར། །རྩ་བ་སེམས་ཉིད་སྣ་ཚོགས་འཁྲུལ་པའི་རང་བཞིན་ནི། །ཐོག་མེད་འཁྲུལ་པའི་རང་བཞིན་གཞིགས་ན་རྙེད་མི་འགྱུར། །བླ་མ་མཻ་ཏྲི་པའི་གླུ་རྫོགས་སོ།། །།

༄༅། །ས་ར་ཧ་པའི་གླུ་གཉིས་བཞུགས་སོ། །
ས་ར་ཧ་པས་མཛད།

༄༅། །སངས་རྒྱས་ལ་ཕྱག་འཚལ་ལོ། །ཟབ་མོ་ཟབ་མོ་འཇིག་རྟེན་ཀུན་སྨྲ་ཡང༌། །མ་སྐྱེས་པ་ལ་དགའ་བ་འགའ་ཞིག་འདུག །ཀྱེ། སེམས་ཀྱི་ཟབ་མོ་ཤེས་པར་དཀའ་བས་ན། །ལྷན་ཅིག་སྐྱེས་པ་གཞིགས་ན་མེད་པ་ཡིན། །མི་གནས་སེམས་ནི་མི་དམིགས་པ་ལ་བཞག །རྣལ་འབྱོར་མེ་ཡིས་དངོས་པོ་ཐམས་ཅད་སྲེག །ཀྱེ། སེམས་ཀྱི་ཟབ་མོ་ཤེས་པར་དཀའ་བས་ན། །ལྷན་ཅིག་སྐྱེས་པ་གཞིགས་ན་མེད་པ་ཡིན། །རྣལ་འབྱོར་འདོད་པ་བླ་མས་བསྟན་དུ་མེད། །བླ་མའི་བྱིན་རླབས་གོང་ན་མེད་པ་ལེན། །ཀྱེ། སེམས་ཀྱི་ཟབ་མོ་ཤེས་པར་དཀའ་བས་ན། ལྷན་ཅིག་སྐྱེས་པ་གཞིགས་ན་མེད་པ་ཡིན། །དཔལ་གྱི་བདེ་བ་ཆེན་པོ་འཚོལ་འདོད་ན། །དབུས་མ་འཚོལ་འདོད་མིག་མེད་ཁྲོན་པར་ལྷུང༌། །ཀྱེ། སེམས་ཀྱི་ཟབ་མོ་རྟོགས་པར་དཀའ་བས་ན། །ལྷན་ཅིག་སྐྱེས་པ་གཞིགས་ན་མེད་པ་ཡིན། །ས་ར་ཧ་པའི་གླུ་རྫོགས་སོ།། །།སངས་རྒྱས་ལ་ཕྱག་འཚལ་ལོ། །སྟོང་པ་དང་ནི་སྙིང་རྗེའི་རང་བཞིན་འདྲེས། །སྟོང་ཉིད་དབྱེར་མེད་རྒྱུན་མི་འཆད་པར་ཡོད། །བདག་གིས་སྟོང་པའི་རྣལ་འབྱོར་མ་དེ་མཐོང༌། །ནམ་མཁའ་བཞོན་ཤིང་བཞོས་ཤིང་འཐུང་ཞིང་འདུག །ནམ་མཁའ་ནམ་མཁར་སྦྱོར་བ་དེ་མ་མཐོང༌། །འཁོར་བ་བཅིང་བའི་ས་ལ་དེ་མི་གནས། །བདག་གིས་སྟོང་པའི་རྣལ་འབྱོར་མ་དེ་མཐོང༌། །ནམ་མཁའ་བཞོས་ཤིང་བཞོས་ཤིང་འཐུང་ཞིང་འདུག །དེ་འདྲའི་རྣལ་འབྱོར་རྩ་བའི་ཁྱིམ་ལས་གཡོ། །སྙིང་རྗེའི་རོ་ཆེན་དྲི་མ་མེད་པ་ཡིན། །བདག་གིས་སྟོང་པའི་རྣལ་འབྱོར་མ་དེ་མཐོང༌། །ནམ་མཁའ་བཞོས་ཤིང་བཞོས་ཤིང་འཐུང་ཞིང་འདུག །ས་ར་ཧས་བརྗོད་གང་གཞན་ཅི་ཕྱིར་བྱེད། །ཉིན་དང་མཚན་དུ་ནམ་མཁའ་འཇོ་ཕྱིར་འགྲོ། །བདག་གིས་སྟོང་པའི་རྣལ་འབྱོར་མ་དེ་མཐོང༌། །ནམ་མཁའ་བཞོས་ཤིང་བཞོས་ཤིང་འཐུང་ཞིང་འདུག །ས་ར་ཧ་པའི་གླུ་རྫོགས་སོ།། །།

༄༅། །བི་རཱུ་བྱེད་པའི་རྡོ་རྗེའི་གླུ་བཞུགས་སོ། །
བི་རཱུ་བྱེད་པས་མཛད།

༄༅། །སངས་རྒྱས་ལ་ཕྱག་འཚལ་ལོ། །རྡོ་རྗེ་རྣལ་འབྱོར་མདའ་འཛིན་ཏེ། །ཆོས་རྣམས་མཚོན་པར་རབ་ཤེས་ནས། །ང་ཡིས་ལྷན་སྐྱེས་མདའ་འཕངས་བརྒྱབས། །འབེན་མེད་གཅིག་ཀྱང་ཕོག་པ་མེད། །ལྷན་ཅིག་སྐྱེས་པའི་གཏམ་གསོན་ཅིག །ཐམས་ཅད་དངོས་པོར་སྦྱོར་བའི་མདའ། །ང་ཡིས་ལྷན་སྐྱེས་མདའ་འཕངས་བརྒྱབས། །འབེན་མེད་གཅིག་ཀྱང་ཕོག་པ་མེད། །དེ་རྣམས་ནས་ནི་ཚོར་བ་མེད། །དེ་ཡིས་འདི་ཡིན་གཉིས་མེད་སོང༌། །ང་ཡིས་ལྷན་སྐྱེས་མདའ་འཕངས་བརྒྱབས། །འབེན་མེད་གཅིག་ཀྱང་ཕོག་པ་མེད། །གླ་སྟེར་འགྲོན་བུ་ཉི་ཤུ་མེད། །དེ་འདྲའི་ཁོལ་པོ་བི་རཱུ་བྱེད། །ང་ཡིས་ལྷན་སྐྱེས་མདའ་འཕངས་བརྒྱབས། །འབེན་མེད་གཅིག་ཀྱང་ཕོག་པ་མེད། །བི་རཱུ་བྱེད་པའི་རྡོ་རྗེའི་གླུ་རྫོགས་སོ།། །།

༄༅། །ཀ་ན་པའི་གླུ་བཞུགས་སོ། །
ཀ་ན་པས་མཛད།

༄༅། །སངས་རྒྱས་ལ་ཕྱག་འཚལ་ལོ། །རྡུལ་ཚོན་དཀྱིལ་འཁོར་བུམ་པ་རྡོ་རྗེ་སོགས། །གྲོལ་བར་མི་བལྟ་ཕུང་པོ་འགྲོང་བའི་ཐབས། །ཀ་ན་པས་བརྗོད་དེ་འདྲ་སུ་ཞིག་བྱེད། །ཐམས་ཅད་རྫུན་པས་བསླུ་བ་ཡིན་པར་འདོད། །ཀ་ན་པའི་གླུ་རྫོགས་སོ།། །།

༄༅། །བླ་མ་དྷིཥྚི་ཛྙ་ནའི་གླུ་རྣམས་བཞུགས་སོ། །
དྷིཥྚ་ཛྙཱ་ནས་མཛད།

༄༅། །སངས་རྒྱས་ལ་ཕྱག་འཚལ་ལོ། །ཀྱེ། བྲམ་ཟེ་རལ་ཅན་སྐྱེས་བུ་སང་གྷ་བ། །སངས་རྒྱས་ཡེ་ཤེས་དག་ལ་མོས་པར་གྱིས། །དེ་འདྲའི་སྐྱེས་བུའི་སེམས་ནི་དགའ་བ་ཡིན། །བརྟན་གཡོ་ཐམས་ཅད་དྲི་མེད་རིན་པོ་ཆེ། །མི་གནས་རང་བཞིན་བུང་བ་ཁྱོད་ནི་བསྒོམ། །ཡང་དག་བླ་མའི་མན་ངག་ནན་ཏན་གྱིས། །དེ་འདྲའི་སྐྱེས་བུའི་སེམས་ནི་དགའ་བ་ཡིན། །བརྟན་གཡོ་ཐམས་ཅད་དྲི་མེད་རིན་པོ་ཆེ། །མི་གནས་རང་བཞིན་བུང་བ་མ་སྐྱེས་པ། །རྨི་ལམ་བུད་མེད་དེ་བཞིན་མེད་པ་སྟེ། །དེ་འདྲའི་སྐྱེས་བུའི་སེམས་ནི་དགའ་བ་ཡིན། །བརྟན་གཡོ་ཐམས་ཅད་དྲི་མེད་རིན་པོ་ཆེ། །མི་གནས་རང་བཞིན་བུང་བ་དེ་ཤེས་ན། །ཚེ་འདི་ཉིད་ལ་སངས་རྒྱས་དངོས་གྲུབ་འགྲུབ། །དེ་འདྲའི་སྐྱེས་བུའི་སེམས་ནི་དགའ་བ་ཡིན། བརྟན་གཡོ་ཐམས་ཅད་དྲི་མེད་རིན་པོ་ཆེ། །མི་གནས་པའི་དོན་ཐུགས་སུ་ཆུད་པ་བླ་མ་རྗེ་བཙུན་དྷིཥྚི་ཛྷ་ནའི་ཞལ་སྔ་ནས་ཀྱི་རྡོ་རྗེའི་གླུ་ཞེས་བྱ་བ་རྗོགས་སོ།། །། སངས་རྒྱས་ལ་ཕྱག་འཚལ་ལོ། །ཇི་ལྟར་བལྟས་པ་དེ་ལྟར་མཐོང་བ་མེད། །རྫུན་པ་མེད་པའི་བསླུ་བ་འབའ་ཞིག་སྟེ། །བསམ་མི་ཁྱབ་ཅིང་གྲུབ་སྨྲ་ཧེ་རུ་པ། །སྐྱོ་བའི་སེམས་ཀྱིས་རང་བཞིན་གཟུགས་མི་ཤེས། །ཇི་ལྟར་དེ་ལྟར་གློ་བུར་གང་ལ་གཞག །འདོད་པའི་མདུང་གིས་རང་ལ་ཇི་ལྟར་ཟུག །བསམ་མི་ཁྱབ་ཅིང་གྲུབ་སྨྲ་ཧེ་རུ་པ། །སྐྱོ་བའི་སེམས་ཀྱིས་རང་བཞིན་གཟུགས་མི་ཤེས། །ལྷན་ཅིག་སྐྱེས་དེ་མཁའ་ལུས་བདེ་སྙིང་ལུས། །གཉིས་མེད་གཉིས་ཡིན་སྟོང་དང་སྙིང་རྗེའི་སེམས། །བསམ་མི་ཁྱབ་ཅིང་གྲུབ་སྨྲ་ཧེ་རུ་པ། །སྐྱོ་བའི་སེམས་ཀྱིས་རང་བཞིན་གཟུགས་མི་ཤེས། །དེ་ནི་མི་སྐྱེ་མི་འགག་རྐྱེན་མེད་དེ། །རང་བཞིན་རྟོགས་ན་རྩ་བའི་སེམས་ཤེས་ཡིན། །བསམ་གྱིས་མི་ཁྱབ་གྲུབ་སྨྲ་ཧེ་རུ་པ། །སྐྱོ་བའི་སེམས་ཀྱིས་རང་བཞིན་གཟུགས་མི་ཤེས། །བླ་མ་དྷིཥྚི་ཛྙ་ནའི་ཞལ་སྔ་ནས་ཀྱི་གླུ་རྫོགས་སོ།། །།
	སངས་རྒྱས་ལ་ཕྱག་འཚལ་ལོ། །ཀྱེ་མ་ཁམས་གསུམ་སེམས་ཅན་རྣམས། །རྣམ་རྟོག་སྒྲོག་གིས་དམ་བཅིངས་ཏེ། །འཁོར་བའི་མྱ་ངན་འདམ་བུ་རུ། །ཕྱོགས་བཅུ་ཀུན་ཏུ་རྣམ་པར་འཁྱམས། །ཨེ་མ་ཁམས་གསུམ་བདེ་བར་གཤེགས། །གདོད་མ་ཉིད་ནས་གྲོལ་བ་ཆེ། །རྣམ་དག་ཞིང་ནི་བདེ་བ་ཅན། །སངས་རྒྱས་རོལ་མོ་རབ་ཏུ་སྟོན། །ཀྱེ་མ་རྣམ་རྟོག་སྡུག་བསྔལ་ལམ། །ཕྱིན་པའི་དུས་མེད་སྨྱོན་པ་བཞིན། །བདེ་བྲལ་འདོད་པ་སྡུག་བསྔལ་ཉིད། །མཉམ་ཉིད་དོན་ལ་རབ་ཏུ་གོལ། །ཨེ་མའོ་ལམ་མེད་ལམ་གྱི་མཆོག །ལྷུན་རྫོགས་ནམ་མཁའི་བྱ་བཞིན་དུ། །རེ་དོག་མེད་ལ་ཕྱག་རྒྱ་ཆེ། །སྐྱོན་ཡོན་དབང་གིས་བསླད་དུ་མེད། །ཀྱེ་མའོ་བསྐལ་པ་གྲངས་མེད་གསུམ། །དེ་ཉིད་བཙལ་བས་མི་རྙེད་དེ། །རྨོངས་པས་ནམ་མཁའི་མཐའ་ཆོལ་བཞིན། །སངས་རྒྱས་ཞེས་བྱ་རྙེད་མི་སྲིད། །ཨེ་མའོ་སྐད་ཅིག་གཅིག་ཉིད་ལ། །མ་བྲལ་འབྲས་བུ་རང་ལས་རྙེད། །རང་རིག་ཡེ་ཤེས་སྟོབས་པོ་ཆེ། །འཇིག་རྟེན་དབང་སྒྱུར་ཀུན་གྱི་རྗེ། །རྫོགས་སོ།། །།

༄༅། །ཀརྞ་རིའི་གླུ་བཞུགས་སོ། །
ཀརྞ་རིས་མཛད།

༄༅། །མཁའ་ལས་བ་འཇོ་འཇོ་བྱེད་བླ་མ་སྟེ། །འཐུང་བའི་བེའུ་ནི་རང་གི་སེམས་ཉིད་ཡིན། །མཁའ་ལས་རྒྱུན་མི་འཆད་འཇོ་ཀ་ན་པ། །རྣལ་འབྱོར་སྡོམ་པའི་ཚོགས་ལ་མཆོད་པ་འབུལ། །བ་འཇོ་སྣོད་གསོལ་ག་རེ་མཱ་མ་ཀཱི། །བ་འཇོ་སྣོད་ནི་དྲི་མེད་ལྷན་ཅིག་སྐྱེས། །མཁའ་ལས་རྒྱུན་མི་འཆད་འཇོ་ཀ་ན་པ། །རྣལ་འབྱོར་སྡོམ་པའི་ཚོགས་ལ་མཆོད་པ་འབུལ། །མཁའ་ལས་བཞོས་ཤིང་བཞོས་ཤིང་སྣོད་བཀང་བཞག །གཟུང་བར་མི་ནུས་འདི་ལྟར་གླང་པོ་ལྔ། །མཁའ་ལས་རྒྱུན་མི་འཆད་འཇོ་ཀ་ན་པ། །རྣལ་འབྱོར་སྡོམ་པའི་ཚོགས་ལ་མཆོད་པ་འབུལ། །མཁའ་ལས་བ་འཇོ་འཇོ་བྱེད་འདིར་མ་མཐོང༌། །ཇི་ལྟར་ནང་དུ་ཆུས་གང་ཀ་ལི་པ། །མཁའ་ལས་རྒྱུན་མི་འཆད་འཇོ་ཀ་ན་པ། །རྣལ་འབྱོར་སྡོམ་པའི་ཚོགས་ལ་མཆོད་པ་འབུལ། །ཀརྞ་རིའི་གླུ་རྫོགས་སོ།། །།

༄༅། །མ་ཏི་ཙི་ཏྲའི་གླུ་བཞུགས་སོ། །
མ་ཏི་ཙི་ཏྲས་མཛད།

༄༅། །སངས་རྒྱས་ལ་ཕྱག་འཚལ་ལོ། །མེ་ཏོག་གཅིག་རྒྱས་ཁ་དོག་སྣ་ཚོགས་པ། །སྟོང་པའི་ལྗོན་ཤིང་དག་ལས་ཤིན་ཏུ་རྒྱས། །བཙན་པོ་དཔེ་མེད་མེ་ཏོག་རབ་རྒྱས་པ། །རིན་ཐང་མེད་པའི་མེ་ཏོག་འདི་སྣོམས་ཤིག །དེ་ཤིང་རྩ་བ་ཡལ་ག་ལོ་མ་མེད། །ལྟོས་དང་ཟླ་ཉལ་འགྲོ་ནི་བཟང་པོའི་དུས། །བཙན་པོ་དཔེ་མེད་མེ་ཏོག་རབ་རྒྱས་པ། །རིན་ཐང་མེད་པའི་མེ་ཏོག་འདི་སྣོམས་ཤིག །གེ་སར་གཅོད་མཁས་སྒྱུ་མའི་མཁན་པོ་ཡིན། །ཆོས་དབྱིངས་རྡོ་རྗེ་དབང་ཕྱུག་མཆོད་པ་འབུལ། །བཙན་པོ་དཔེ་མེད་མེ་ཏོག་རབ་རྒྱས་པ། །རིན་ཐང་མེད་པའི་མེ་ཏོག་འདི་སྣོམས་ཤིག །མཆོག་དགའ་དང་ནི་དགའ་བྲལ་གཞིག་ནས་སོང༌། །ཡང་དག་བླ་མའི་ཞབས་བཏུད་ནན་ཏན་གྱིས། །བཙན་པོ་དཔེ་མེད་མེ་ཏོག་རབ་རྒྱས་པ། །རིན་ཐང་མེད་པའི་མེ་ཏོག་འདི་སྣོམས་ཤིག །མ་ཏི་ཙི་ཏྲའི་གླུ་རྫོགས་སོ།། །།

༄༅། །ཝ་དའི་གླུ་དང་གཉིས་ཙམ་བཞུགས་སོ། །
བ་ད་པས་མཛད། 

༄༅། །སངས་རྒྱས་ལ་ཕྱག་འཚལ་ལོ། །འདས་དང་མ་འོངས་ད་ལྟར་གྱི། །དགེ་དང་མི་དགེའི་ལས་རྣམས་ལ། །དགའ་དང་མི་དགའ་ཁྱོད་མ་བྱེད། །རང་དགའ་ཡེ་ཤེས་སེང་གེ་བཞིན། །ཆོས་ཉིད་ཟབ་མོ་རྣལ་འབྱོར་ཡུལ། །བསྒོམ་དང་མི་སྒོམ་བྱང་ཆུབ་སེམས། །ལྡན་དང་མི་ལྡན་ཁྱོད་མི་བྱེད། །རང་དགའ་ཡེ་ཤེས་སེང་གེ་བཞིན། །སངས་རྒྱས་དང་ནི་སེམས་ཅན་གྱིས། །སྤྱོད་པའི་ལས་ནི་འདི་ཡིན་ཞེས། །མཐུན་དང་མི་མཐུན་ཁྱོད་མ་བྱེད། །རང་དགའ་ཡེ་ཤེས་སེང་གེ་བཞིན། །བདེ་དང་སྡུག་བསྔལ་འབྲས་བུའི་ཆོས། །འཁོར་དང་མྱ་ངན་འདས་པ་ལ། །རེ་དང་དོགས་པ་ཁྱོད་མ་བྱེད། །རང་དགའ་ཡེ་ཤེས་སེང་གེ་བཞིན། །གླུ་རྫོགས་སོ།། །།བདག་ནི་འདུག་སྟེ་ཤི་དང་མ་ཤི་མེད། །བདག་གི་ཡིད་ལ་དོན་གཅིག་འཇུག་པ་མེད། །ཀ་ནའི་རལ་གྲིས་ཞགས་པ་རབ་བཅད་པས། །ད་ལྟ་རེ་བ་མེད་དེ་བ་ད་སྨྲ། །གྲུ་གཉིས་ས་སྣ་ལ་རྐང་པ་རབ་བཞག་ན། །ལུས་འགྱེལ་གྱུར་ཏེ་སེམས་ལ་སྡུག་བསྔལ་སྐྱེ། །ཀ་ནའི་རལ་གྲིས་ཞགས་པ་རབ་བཅད་པས། །ད་ལྟ་རེ་བ་མེད་དེ་བ་ད་སྨྲ། །མི་གང་རྩ་བ་ཁྲོན་པས་བསྐོར་གྱུར་ཀྱང༌། །ཤིང་གཅིག་ལ་ནི་འབྲས་བུ་གཉིས་མི་འབྱུང༌། །ཀ་ནའི་རལ་གྲིས་ཞགས་པ་རབ་བཅད་པས། །ད་ལྟ་རེ་བ་མེད་དེ་བ་ད་སྨྲ། །མིག་སྨན་རིལ་བུ་བཅུད་ལེན་རྐང་དངོས་གྲུབ། །དེ་རྣམས་ལ་ནི་བདག་ཅི་ལེ་ལོར་གྱུར། །ཀ་ནའི་རལ་གྲིས་ཞགས་པ་རབ་བཅད་པས། །ད་ལྟ་རེ་བ་མེད་དེ་བ་ད་སྨྲ། །རྫོགས་སོ།། །།

༄༅། །ཨཱ་ཙཱརྻ་དཔའ་བོ་རྣམ་པར་སྣང་མཛད་ཀྱི་གླུ་བཞུགས་སོ། །
དཔའ་བོ་རྣམ་བར་སྣང་མཛད་ཀྱིས་མཛད།

༄༅། །སངས་རྒྱས་ལ་ཕྱག་འཚལ་ལོ། །ཀྱེ། ཡུལ་རྣམས་ཐམས་ཅད་བལྟ་འདོད་ན། །རི་བོ་ཆེན་པོའི་ཁ་ནས་ལྟོས། །ཆོས་རྣམས་སྐྱེ་འགག་མེད་པའི་ཡུལ། །རང་སེམས་རིག་ན་རི་རབ་རྩེ། །ཆུ་རྣམས་ཐམས་ཅད་འཐུང་འདོད་ན། །རྒྱ་མཚོ་ཆེན་པོའི་ཆུ་ལ་འཐུངས། །སྐྱེ་མེད་བྱང་ཆུབ་སེམས་ཀྱི་ཆུ། །མཐའ་དབུས་མེད་པའི་རྒྱ་མཚོ་ཆེ། །བརྟན་གཡོ་ཐམས་ཅད་བསྲེག་འདོད་ན། །འཇིག་པའི་དུས་ཀྱི་མེ་ཆེན་སྦོར། །རྣམ་རྟོག་བརྟན་གཡོ་ཐམས་ཅད་དེ། །ལྷུན་གྲུབ་ཡེ་ཤེས་སེམས་ཀྱི་མེ། །འཇིགས་མེད་བདེ་བའི་གནས་འདོད་ན། །དགོན་པ་ཆེན་པོའི་གནས་སུ་འདུག །འཁོར་བ་རྣམ་དག་བདེ་བའི་གནས། །བྱང་ཆུབ་སེམས་ནི་དགོན་པ་ཆེ། །ཨཱ་ཙཱརྻ་དཔའ་བོ་རྣམ་པར་སྣང་མཛད་ཀྱི་གླུ་རྫོགས་སོ།། །།

༄༅། །ནཱ་རོ་པཎྜི་ཏའི་གླུ་བཞུགས་སོ། །
ནཱ་རོ་པས་མཛད།

༄༅། །སངས་རྒྱས་ལ་ཕྱག་འཚལ་ལོ། །རང་བཞིན་བདག་མེད་མ་དེ་ནི། །བདག་གིས་མི་རིག་བྱེད་པ་ཡིན། །ཆགས་པ་མེད་པ་དེ་ཡིས་ནི། །ཉོན་མོངས་ཞི་བར་བྱེད་པ་ཡིན། །སྐྱེ་དང་འཆི་བ་སྲིད་པ་ཡིན། །འཁྲུལ་པ་རྣམས་ནི་སྤོང་བ་ཡིན། །བདེ་བ་ཆེན་པོ་སྟེར་བྱེད་པའི། །ལེན་གྱིས་འཁྲུལ་པ་མ་ཡིན་ནོ། །དེ་ནི་ཁ་དོག་དབྱིབས་མེད་དེ། །ཚད་ཀྱང་ཡོད་པ་མ་མཐོང་ངོ༌། །འདོད་པ་མེད་པ་དེ་ཡིས་ནི། །ང་རྒྱལ་སྐྱེ་བར་མི་འདོད་དོ། །གང་ཚེ་བདག་མེད་མ་དེ་ནི། །བདག་གི་སྙིང་ལ་ཞུགས་པ་ན། །བདག་དང་གཞན་རྣམས་མ་ལུས་པའི། །དབྱེ་བ་ཡོད་པར་མ་མཐོང་ངོ༌། །འགྲོ་བ་མེད་ཅིང་འོང་བ་མེད། །གར་ཡང་གནས་པ་མ་ཡིན་ཏེ། །ནམ་མཁའ་ཡི་ནི་ངོ་བོ་ལྟར། །ཡོངས་སུ་གསལ་བར་སྣང་བ་ཡིན། །ཐུབ་པ་ཆེན་པོའི་རྣལ་འབྱོར་པ། །མ་ལུས་པ་དང་རངས་པ་ནི། །དེ་ནི་མེ་ལི་བདག་མེད་མར། །དེ་ལྟར་བདག་མེད་སྨྲ་བ་ཡིན། །ནཱ་རོ་པཎྜི་ཏའི་གླུ་རྫོགས་སོ།། །།

༄༅། །ལཱུ་ཧི་པའི་གླུ་བཞུགས་སོ། །
ལཱུ་ཧི་པས་མཛད། 

༄༅། །སངས་རྒྱས་ལ་ཕྱག་འཚལ་ལོ། །སེམས་ཅན་ཉོན་མོངས་གདུངས་པས་ས་སྟེང་བསྐོར་བའི་ལྷ། །དེ་ལྟ་ན་ཡང་བདེ་ཆེན་ཆུང་མའི་ལུས་མི་འདོར། །ཀྱེ་ཀྱེ་དཔེ་མེད་ཆུང་མ་ལ་ནི་རབ་ཏུ་ཆགས། །བསྐལ་པ་དཔག་མེད་མི་འབྲལ་གཙོ་བོ་འཇིག་རྟེན་ལྷ། །ཤིན་ཏུ་ངོ་མཚར་བདུད་ཀྱི་ཆུང་མ་དེ་མི་ལེན། །གཞན་ལས་ཁྱད་འཕགས་གཟུགས་མཆོག་མངའ་བའི་ལྷ། །ཀྱེ་ཀྱེ་དཔེ་མེད་ཆུང་མ་ལ་ནི་རབ་ཏུ་ཆགས། །བསྐལ་པ་དཔག་མེད་མི་འབྲལ་གཙོ་བོ་འཇིག་རྟེན་ལྷ། །འགྲོ་བ་བརྒྱ་ཕྲག་མང་པོ་ནད་ཀྱིས་ཐེབས་ལ་བསྐོར། །དེ་དག་བདེ་སྟེར་ལྷ་ནི་ཁམས་གསུམ་མེ་ལོང་ཡིན། །ཀྱེ་ཀྱེ་དཔེ་མེད་ཆུང་མ་ལ་ནི་རབ་ཏུ་ཆགས། །བསྐལ་པ་དཔག་མེད་མི་འབྲལ་གཙོ་བོ་འཇིག་རྟེན་ལྷ། །མཉམ་མེད་མཉམ་པའི་བདེ་གཡོས་མ་ཏི་རོ་ཧ་ན། །རྒྱལ་བའི་ཡོན་ཏན་མང་ལྡན་ཀཱརྵ་པ་ཎིའི་ལྷ། །ཀྱེ་ཀྱེ་དཔེ་མེད་ཆུང་མ་ལ་ནི་རབ་ཏུ་ཆགས། །བསྐལ་པ་དཔག་མེད་མི་འབྲལ་གཙོ་བོ་འཇིག་རྟེན་ལྷ། །ལཱུ་ཧི་པའི་གླུ་རྫོགས་སོ།། །།

༄༅། །ཌོམྦི་པའི་གླུ་བཞུགས་སོ། །
ཌོམྦི་པས་མཛད།

༄༅། །སངས་རྒྱས་ལ་ཕྱག་འཚལ་ལོ། །སྒྱུ་མའི་ནགས་ཚལ་མང་པོ་དེ་དང་དེར། །རི་དྭགས་གསོད་ཕྱིར་བློན་པོ་ཌོམྦི་འགྲོ། །ལོག་ལྟའི་རི་དྭགས་གར་འགྲོ་ང་ཡིས་མཐོང༌། །ཌོམྦི་མདའ་རྣོན་བཀང་ནས་ནང་དུ་ཞུགས། །མདའ་ལྔ་ཡོད་དེ་ལྔ་ག་ཤར་གྱིས་བཏོན། །ཌོམྦིས་གཞུ་བཀང་བཟུང་ནས་རྣམ་པར་འདུག །ལོག་ལྟའི་རི་དྭགས་གར་འགྲོ་ང་ཡིས་མཐོང༌། །ཌོམྦི་འདའ་རྣོན་བཀང་ནས་ནང་དུ་ཞུགས། །གཞུ་མེད་རྒྱུད་མེད་སྨྱུག་མེད་མདེའུ་མེད། །ཌོམྦི་ཐེ་ཚོམ་མེད་དེ་ངེས་པར་གསད། །ལོག་ལྟའི་རི་དྭགས་གར་འགྲོ་ང་ཡིས་མཐོང༌། །ཌོམྦི་མདའ་རྡོན་བཀང་ནས་ནང་དུ་ཞུགས། །རྒྱལ་བ་རིགས་ལྔས་དབུ་རྒྱན་བྱས་ནས་སུ། །རི་དྭགས་བསད་པ་སླར་ལ་སོས་པར་བྱས། །ལོག་ལྟའི་རི་དྭགས་གར་འགྲོ་ང་ཡིས་མཐོང༌། །ཌོམྦི་མདའ་རྣོན་བཀང་ནས་ནང་དུ་ཞུགས། །ཌོམྦི་པའི་གླུ་རྫོགས་སོ།། །།

༄༅། །བི་རཱུ་པའི་གླུ་བཞུགས་སོ། །
བི་རཱུ་པས་མཛད།

༄༅། །སངས་རྒྱས་ལ་ཕྱག་འཚལ་ལོ། །ངན་པ་ངན་པ་འཇིག་རྟེན་ཀུན་སྨྲ་ཡང༌། །གཅེས་པའི་ཡོན་ཏན་དྲི་མེད་ཟབ་མོ་ཡོད། །ཨུཏྤལ་ཆུ་ནང་བཏུས་ན་ཆུས་མི་རེག །དེ་འདྲའི་མང་པོའི་སྒྱུ་མཁན་བི་རཱུ་པ། །ཚོང་དུས་དང་ནི་གྲོང་དང་ཆུ་འགྲམ་ནི། །གང་དུ་ཕྱིན་ནས་ལུས་འགྱེལ་དེ་མི་ཤེས། །ཨུཏྤལ་ཆུ་ནང་བཏུས་ན་ཆུས་མི་རེག །དེ་འདྲའི་མང་པོའི་སྒྱུ་མཁན་བི་རཱུ་པ། །འཇིག་རྟེན་ངན་པར་སྨྲ་བ་དེ་རྫུན་ཡིན། །ཁྲོས་པས་གངྒཱ་བབས་པ་རྒྱུན་ལས་བཟློག །ཨུཏྤལ་ཆུ་ནང་བཏུས་ན་ཆུས་མི་རེག །དེ་འདྲའི་མང་པོའི་སྒྱུ་མཁན་བི་རཱུ་པ། །ཉི་མ་གཏེའུ་མར་བཅུག་ནས་ཆང་ནི་འཐུངས། །ཨནྡ་འཇིག་བྱས་བྷ་མེའི་ས་ར་བཤིག །ཨུཏྤལ་ཆུ་ནང་བཏུས་ན་ཆུས་མི་རེག །དེ་འདྲའི་མང་པོའི་སྒྱུ་མཁན་བི་རཱུ་པ། །བི་རཱུ་པའི་གླུ་རྫོགས་སོ།། །།

༄༅། །ལྭ་བ་པའི་གླུ་བཞུགས་སོ། །
ལྭ་བ་པས་མཛད།

༄༅། །སངས་རྒྱས་ལ་ཕྱག་འཚལ་ལོ། །ལྟོས་དང་སྐྱེ་བ་གནས་པ་མེད་པ་ན། །བདེ་ཆེན་ལྷན་ཅིག་སྐྱེས་དང་ཁྱད་པ་མེད། །དེ་ཉིད་རང་བཞིན་ཤིན་ཏུ་གོ་གྱུར་ནས། །ཇི་ལྟར་མི་མཐུན་པ་དེ་རྣམ་པར་སྨྲོས། །འདི་ལྟར་ཁམས་གསུམ་བདེ་བར་གཤེགས་པ་ལྔ། །དེ་ཡི་ཚེ་ན་གང་གིས་བཅིངས་པར་སེམས། །དེ་ཉིད་རང་བཞིན་ཤིན་ཏུ་གོ་གྱུར་ནས། །ཇི་ལྟར་མི་མཐུན་པ་དེ་རྣམ་པར་སྨྲོས། །འདི་ཀུན་རྩ་བའི་རང་བཞིན་མ་རྙེད་སྟོར། །དེའི་ཚེ་ནམ་མཁའི་རང་བཞིན་མ་མཆིས་སོ། །དེ་ཉིད་རང་བཞིན་ཤིན་ཏུ་གོ་གྱུར་ནས། །ཇི་ལྟར་མི་མཐུན་པ་དེ་རྣམ་པར་སྨྲོས། རྨོངས་པར་མ་བྱེད་གཉིས་མེད་མདུད་པ་ཡིས། །ཅི་སྟེ་སྟོང་པའི་ཁུ་ཚུར་རྫུན་གྱིས་བཅིངས། །དེ་ཉིད་རང་བཞིན་ཤིན་ཏུ་གོ་གྱུར་ནས། །ཇི་ལྟར་མི་མཐུན་པ་དེ་རྣམ་པར་སྨྲོས། །ལྭ་བ་པའི་གླུ་རྫོགས་སོ།། །།

༄༅། །མ་ཧཱ་སུ་ཁ་ཏའི་གླུ་བཞུགས་སོ། །
མ་ཧཱ་སུ་ཁ་ཏས་མཛད།

༄༅། །ཇི་ལྟར་ཏིལ་ལ་ཏིལ་མར་ཁྱབ་པ་བཞིན། །དེ་བཞིན་ཁམས་གསུམ་འཇམ་དཔལ་སྐུ་ཡིས་གང༌། །དེ་ཤེས་ལྷུན་གྲུབ་རྣལ་འབྱོར་བསྒོམ་པ་ཡིས། །བདེ་ཆེན་དམ་པ་ཆོས་ཀྱི་གླུ་འདི་ལོངས། །བདེར་གཤེགས་ཀུན་གྱི་བཙུན་མོ་མིང་མེད་མ། །སྣ་ཚོགས་གཟུགས་ཅན་སྙིང་རྗེ་ཅན་དེ་དེ་དང༌། །ལྷན་ཅིག་འགྲོགས་ན་སྡུག་བསྔལ་ཐམས་ཅད་སེལ། །བདེ་ཆེན་དམ་པ་ཆོས་ཀྱི་གླུ་འདི་ལོངས། །ནམ་མཁའ་ནམ་མཁའི་མཚན་ཉིད་ཅི་འདྲ་བར། །སེམས་ཀྱི་ཆོས་ཉིད་དེ་འདྲར་བླ་མས་གསུངས། །བླ་མེད་དོན་དེ་མི་ཤེས་སྒོམ་མི་ནུས། །བདེ་ཆེན་དམ་པ་ཆོས་ཀྱི་གླུ་འདི་ལོངས། །ཉི་མ་མེ་ཤེལ་རས་བལ་འདུས་ཇི་བཞིན། །ལུང་དང་མན་ངག་དེ་བཞིན་བསྟེན་པ་ལས། །རང་རིག་ཡེ་ཤེས་མེ་ནི་འབར་བར་འགྱུར། །བདེ་ཆེན་དམ་པ་ཆོས་ཀྱི་གླུ་འདི་ལོངས། །གླེགས་བམ་ཆོས་དང་གཞན་ལག་གནས་པའི་ནོར། །ཆོས་ནོར་མིན་ཏེ་དགོས་པའི་དུས་ན་མེད། །འཕགས་པའི་ནོར་ཆེན་རང་གི་སེམས་ལ་ཆོངས། །བདེ་ཆེན་དམ་པ་ཆོས་ཀྱི་གླུ་འདི་ལོངས། །བདེ་དང་སྡུག་བསྔལ་གནས་སྐབས་ཐམས་ཅད་དུ། །ཡིད་བཞིན་ནོར་འདྲའི་དེ་ཉིད་བྱང་ཆུབ་སེམས། །འཇམ་དཔལ་ཀུན་འདུལ་ཉིན་མཚན་ནན་ཏན་བྱོས། །བདེ་ཆེན་དམ་པ་ཆོས་ཀྱི་གླུ་འདི་ལོངས། །མ་ཧཱ་སུ་ཁ་ཏའི་གླུ་རྫོགས་སོ།། །།

༄༅། །རྣལ་འབྱོར་པ་པྲ་ས་རའི་གླུ་བཞུགས་སོ། །
རྣལ་འབྱོར་པ་པྲ་ས་རས་མཛད། 

༄༅། །དཔལ་སངས་རྒྱས་ལ་ཕྱག་འཚལ་ལོ། །ཤིན་ཏུ་ངོ་མཚར་བདག་གི་གཏམ། །གླང་ཆེན་བཙོངས་ནས་གཉིད་ལོག་ལྟར། །གང་ཞིག་ནོར་ཡོད་མེལ་ཚེ་བྱེད། །ཀུན་ཁྱབ་དཔའ་བོ་པྲ་ས་ར། །ཆོས་དང་ཆོས་མིན་གཏམ་མི་འདྲི། །རང་བྱུང་རང་བཞིན་གཡོ་བ་མེད། །གླུང་ཆེན་བཙོངས་ནས་གཉིད་ལོག་ལྟར། །གང་ཞིག་ནོར་ཡོད་མེལ་ཚེ་བྱེད། །ཀུན་ཁྱབ་དཔའ་བོ་པྲ་ས་ར། །རྣལ་འབྱོར་མཻ་ཏྲིའི་དབྱེ་ཤེས་པས། །ཐོག་མེད་དུས་བསགས་སྐྱོན་ཀུན་བྲལ། །གང་ཞིག་ནོར་ཡོད་མེལ་ཚེ་བྱེད། །ཀུན་ཁྱབ་དཔའ་བོ་པྲ་ས་ར། །རྣལ་འབྱོར་པ་པྲ་ས་རའི་གླུ་རྫོགས་སོ།། །།

༄༅། །ཀླུ་སྒྲུབ་ཀྱི་གླུ་བཞུགས་སོ། །
སློབ་དཔོན་ཀླུ་སྒྲུབ་ཀྱིས་མཛད། 

༄༅། །སྟོང་པ་ལ་གནས་སྙིང་རྗེའི་བདག་ཉིད་ཅན། །ཞིང་ན་བཞུགས་པའི་ཐབས་དང་ཤེས་རབ་ཚོགས། །མེ་ལོང་གཟུགས་བརྙན་ལྟ་བུར་ཤེས་པར་བྱ། །སྙིང་རྗེའི་རོ་ཡིས་ཐ་དད་རྩོད་པ་སྤང༌། །དེར་ནི་ཀུན་རྫོབ་ཡུལ་གྱི་ཤ་རྣམས་བཟའ། །ཤིན་ཏུ་རྣམ་དག་སྟོང་པའི་ཆང་ནི་བཏུང༌། །སྐྱེ་འགྲོ་སྐལ་ལྡན་རྣམས་ལ་དོན་འདི་བསྟན། །སྐལ་མེད་རྣམས་ལ་ཤིན་ཏུ་གསང་བར་བྱ། །རྣམ་ཐར་བྱུགས་པས་ཕྱི་ནང་བརླན་བྱས་ལ། །ཡུལ་གྱི་ལོངས་སྤྱོད་ལ་ནི་ཅི་བདེར་སྤྱད། །ཕན་ཚུན་འགྲོ་དང་འོང་བའི་ཆོས་རྣམས་ལ། །དག་དང་མ་དག་ཡིད་ལ་མི་བྱའོ། །བྱང་ཆུབ་སེམས་ཀྱི་ཕྲེང་བས་རྣམ་བརྒྱན་ལ། །གསང་བའི་དཀྱིལ་འཁོར་ནང་དུ་འཇུག་བྱ་སྟེ། །ཐབས་དང་ཤེས་རབ་སྦྱོར་བ་རྒྱུན་མི་འཆད། །ལྷན་ཅིག་སྐྱེས་པའི་གཡུང་མོ་མི་སྤོང་ངོ༌། །སློབ་དཔོན་ཀླུ་སྒྲུབ་ཀྱི་གླུ་རྫོགས་སོ།། །།

༄༅། །དཱི་པཾ་ཀཱ་ར་ཤྲཱི་ཛྙཱ་ནའི་ཆོས་ཀྱི་གླུ་གཉིས་བཞུགས་སོ། །
དཱི་པཾ་ཀཱ་ར་ཤྲི་ཛྙཱ་ནས་མཛད། 

༄༅། །སངས་རྒྱས་ལ་ཕྱག་འཚལ་ལོ། །རྣམ་རྟོག་འཇིག་པའི་ཆོམ་རྐུན་འཇིགས་ཤེས་ན། །ཚུལ་ཁྲིམས་ནོར་ཆེན་བསྲུང་ཕྱིར་མེལ་ཚེ་གྱིས། །ཀྱེ། སྙོམ་ལས་མ་བྱེད་སེམས་ཀྱི་མེལ་ཚེ་གྱིས། །གཏི་མུག་གཉིད་ཀྱིས་འཁོར་བའི་མཚན་མོ་རིང༌། །ཀྱེ། སྙོམ་ལས་མ་བྱེད་སེམས་ཀྱི་མེལ་ཚེ་གྱིས། །གཉིད་ལོག་ན་ནི་ཁྱིམ་ནང་ཆོམ་རྐུན་འགྲོ། །ཁྱོད་ཀྱི་ཚུལ་ཁྲིམས་ནོར་ཆེན་འཕྲོག་པར་འགྱུར། །ཚུལ་ཁྲིམས་ནོར་དེ་མེད་ན་ཏིང་འཛིན་མེད། །དེ་མེད་ན་ནི་ཉི་མ་འཆར་བ་མེད། །དེ་ཉིད་ཉི་མར་བསྒོམས་པས་མེལ་ཚེ་གྱིས། །སྐད་ཅིག་གཅིག་ཀྱང་ནོར་ཆུང་གཞན་མ་བྱེད། །དེ་ཡི་དུས་ན་དེ་ཉིད་ཉི་མ་འཆར། །འདི་ལྟར་དེ་ཚེ་འཁོར་བའི་ནམ་ལངས་འགྱུར། །ཀྱེ། སྙོམ་ལས་མ་བྱེད་སེམས་ཀྱི་མེལ་ཚེ་གྱིས། །དཱི་པཾ་ཀཱ་ར་ཤྲཱི་ཛྙ་ནའི་ཆོས་ཀྱི་གླུ་རྫོགས་སོ།། །།ན་མོ་བུདྡྷཱ་ཡ། ན་ནི་སྐྱེ་མེད་འཆི་མེད་ཉིད། །གཟུགས་མེད་གཟུགས་དང་ལྡན་པ་མེད། །ན་ཡིས་དེ་ལྟར་བརྗོད་པ་ཡིན། །བདག་ཏུ་གཏི་མུག་འཇིག་བྱེད་ཅིང༌། །གཅིག་པ་ཐར་པའི་བདེ་བ་སྟེར། །བདུད་དགྲ་ཉོན་མོངས་རྨོངས་པ་ནི། །མོ་ཡིས་དེ་ལྟར་བརྗོད་པ་ཡིན། །སངས་རྒྱས་ཕ་རོལ་གཤེགས་པ་སྟེ། །འགྲོ་ལ་ཕན་མཛད་སངས་རྒྱས་ཉིད། །སངས་རྒྱས་ལེགས་དག་ཉོན་མོངས་མེད། །བུད་ཀྱིས་དེ་ལྟར་བརྗོད་པ་ཡིན། །དམ་པའི་ཆོས་ཀྱི་དབྱིངས་སུ་ནི། །འཛིན་པའི་ཆོས་རྣམས་ཐམས་ཅད་སྤངས། །ཆོས་ཀྱི་མཆོག་ཉིད་ཆོས་ཉིད་དེ། །བྷཱ་ཡིས་དེ་ལྟར་བརྗོད་པ་ཡིན། །ཇི་ལྟར་གནས་པ་དེ་ལྟར་འཇིག །ཇི་ལྟར་འཇིག་པ་དེ་ལྟར་གནས། །ཇི་སྐད་སྨྲས་པ་དེ་ལྟར་བྱེད། །ཡ་ཡིས་དེ་ལྟར་བརྗོད་པ་ཡིན། །རྡོ་རྗེ་ཐོད་ཕྲེང་རིག་པའི་རྩལ་ཆེན་གྱིས། །སྐལ་བཟང་སྐྱེ་བོ་བསྒྲལ་བའི་དོན་དུའོ། །སྲིད་གསུམ་བུད་མེད་དུས་གཅིག་སྦྱོར་བྱ་ཞིང༌། །ཁམས་གསུམ་སྐྱེས་པ་སྐད་ཅིག་མར་བསད་ནས། །གཙུག་ལག་ཁང་སོགས་སྲིད་གསུམ་སེམས་བསྲེགས་ཤིང༌། །འདོད་པའི་ཡོན་ཏན་མ་ལུས་ཀུན་བསྡུས་ནས། །སྤྲིན་མེད་ནམ་མཁའི་དཀྱིལ་དུ་བདག་འདུག་སྟེ། །འདོད་པའི་ཡོན་ཏན་མ་ལུས་ཀུན་བསྡུས་ནས། །སྤྲིན་མེད་ནམ་མཁའི་དཀྱིལ་དུ་བདག་འདུག་སྟེ། །ཞེ་སྡང་ཆེན་པོའི་མིག་གཉིས་རབ་བསྒྲད་དེ། །གཟའ་གཏད་མེད་པའི་ཕྱོགས་སུ་བལྟ་བྱ་ཞིང༌། །དགེའོ།། །།

༄༅། །དོ་ཧ་སྤྱོད་པའི་གླུའི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ཀི་ར་པས་མཛད།

༄༅། །རྒྱ་གར་སྐད་དུ། ཙཱརྻ་དྲྀཥྚི་དོ་ཧ་གཱི་ཏི་ཀ་ནཱ་མ། བོད་སྐད་དུ། དོ་ཧ་སྤྱོད་པའི་གླུའི་ལྟ་བ་ཞེས་བྱ་བ། རྡོ་རྗེ་རྣལ་འབྱོར་མ་ལ་ཕྱག་འཚལ་ལོ། །རྨ་བྱའི་གདུགས་བསྒྲེངས་འཛིན་བྱེད་ཅིང༌། །ཆ་བྱད་སྣ་ཚོགས་འཛིན་བྱེད་པའི། །རྣལ་འབྱོར་པ་ནི་སྨྱོན་པ་འདྲ། །ང་རྒྱལ་ཅན་ལ་རྒྱལ་བའི་ལམ། །མེད་ཅེས་ལཱུ་ཧི་སྨྲ་བར་བྱེད། །ལུས་ཀྱི་ཚེམས་བུ་བསྲུང་པས་འགྲུབ། །དབང་བསྐུར་མང་པོ་བླང་བྱས་ཏེ། །དོན་མེད་པར་ནི་བསླུ་བར་བྱེད། །དབང་བསྐུར་རྟོག་པར་མ་གྱུར་ན། །དུས་ཀྱི་དབང་དུ་འགྲོ་བ་ཡིན། །ང་རྒྱལ་ཅན་ལ་རྒྱལ་བའི་ལམ། །མེད་ཅེས་ལཱུ་ཧི་སྨྲ་བར་བྱེད། །ལུས་ཀྱི་ཚེམས་བུ་བསྲུངས་པས་འགྲུབ། །གཉིད་དང་ཆང་དང་རྩོད་པ་དང༌། །སྦྱོར་བས་རྣལ་འབྱོར་ཇི་ལྟར་འགྲུབ། །བཟློག་ན་སྲིད་པའི་ཞགས་པས་བཅིངས། །ང་རྒྱལ་ཅན་ལ་རྒྱལ་བའི་ལམ། །མེད་ཅེས་ལཱུ་ཧི་སྨྲ་བར་བྱེད། །ལུས་ཀྱི་ཚེམས་བུ་བསྲུངས་པས་འགྲུབ། །ཚོང་དུས་ཁམ་ཕོར་གསེར་སྐྱོགས་ལྟར། །གལ་ཏེ་དེ་ལྟར་བྱས་པ་ན། །སངས་རྒྱས་རྣམས་དང་འཕྲད་པར་འགྱུར། །ང་རྒྱལ་ཅན་ལ་རྒྱལ་བའི་ལམ། །མེད་ཅེས་ལཱུ་ཧི་སྨྲ་བར་བྱེད། །ལུས་ཀྱི་ཚེམས་བུ་བསྲུངས་པས་འགྲུབ། །དོ་ཧ་སྤྱོད་པའི་གླུའི་ལྟ་བ་ཞེས་བྱ་བ་སློབ་དཔོན་ལཱུ་ཧི་པ་ནས་བརྒྱུད་པ་སློབ་དཔོན་ཀི་ར་པས་གསུངས་པ་རྫོགས་སོ།། །།

༄༅། །སྟོང་པ་ཉིད་ཀྱི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ཤ་ཝ་རི་པས་མཛད། 

༄༅། །རྒྱ་གར་སྐད་དུ། ཤུ་ནྱ་ཏཱ་དྲྀཥྚི་ནཱ་མ། བོད་སྐད་དུ། སྟོང་པ་ཉིད་ཀྱི་ལྟ་བ་ཞེས་བྱ་བ། སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །སེམས་ཀྱི་རྟོག་རྩེའི་ཆོས་ཉིད་ནི། །ས་བོན་ནམ་མཁའི་དབྱིངས་སུ་སྨོས། །བདག་མེད་གཞོན་ནུས་མགུལ་ནས་འཁྱུད། །གཉིད་སད་བྱེད་པ་ཉིད་དུ་གནས། །སྤོངས་ཤིག་དོར་ཞིག་བདག་རྨོངས་སོ། །ཀྱེ་ཧོཿབཅིངས་པ་མ་ལུས་པ། །ཤ་ཝ་རི་བདེ་ཆེན་པོར་རོལ། །སྟོང་པའི་བཙུན་མོས་འཁྱུད་བྱས་པས། །ཀྱེ་ཧོཿལུས་ངག་སེམས་སྨིན་ཏེ། །ཐམས་ཅད་དུ་ནི་བརྟགས་པ་ཡིས། །ཤ་ཝ་རི་ནི་མྱོས་པར་གྱུར། །དགའ་བའི་རྣམ་པ་ཐམས་ཅད་དུ། །ཤ་ཝ་རི་ནི་གཉིད་ལོག་ནས། །གཉིད་ནི་ནམ་མཁའི་དབྱིངས་སུ་ལོག །ཀྱེ་ཧོཿབདག་གི་དེ་ཉིད་ནི། །ས་བོན་ནམ་མཁའ་མཉམ་པར་སྨོས། །འབྲས་བུ་ནམ་མཁར་སྐད་ཆེན་ཤར། །སྤོངས་ཤིག་དོར་ཞིག་བདག་རྨོངས་སོ། །སྲིད་པས་བཅིངས་པའི་གླང་ཆེན་བསད། །དབང་པོ་ལྔ་ཡིས་གཏོར་མར་བྱས། །བདག་གིས་སྡུག་བསྔལ་ཐམས་ཅད་སྤངས། །སྤོངས་ཤིག་དོར་ཞིག་བདག་རྨོངས་སོ། །ཉིན་མཚན་རྟག་ཏུ་གཉིད་མེད་པར། །རང་གི་སེམས་ལ་བྱ་ར་བྱས། །དེ་ནས་སྐྱེས་པ་བུད་མེད་ནི། །གཅིག་ཏུ་དབེན་པར་སོང་སྟེ་གནས། །གཙོ་བོ་འཇིག་རྟེན་མགོན་དང་སྨྲ། །སྤོངས་ཤིག་དོར་ཞིག་བདག་རྨོངས་སོ། །སྟོང་པའི་བཙུན་མོས་འཁྱུད་བྱས་ཏེ། །ཤ་ཝ་རི་བདེ་ཆེན་པོར་གནས། །སྟོང་པ་ཉིད་ཀྱི་ལྟ་བ་ཞེས་བྱ་བ་སློབ་དཔོན་ཤ་ཝ་རི་པས་གསུངས་པ་རྫོགས་སོ།། །།

༄༅། །བདེ་སྡུག་གཉིས་བྲལ་གྱི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ཤཱནྟི་པས་མཛད།

༄༅། །རྒྱ་གར་སྐད་དུ། སུ་ཁ་དུཿཁ་ཨ་དྭ་ཡ་བ་རིརྻ་གྷ་བྀཥྚི་ནཱ་མ། བོད་སྐད་དུ། བདེ་སྡུག་གཉིས་བྲལ་གྱི་ལྟ་བ་ཞེས་བྱ་བ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་ལ་ཕྱག་འཚལ་ལོ། །སྒོམ་ལས་འདས་པ་བསྒྲུབ་ཏུ་མེད། །མགོན་པོ་རྣམས་ཀྱི་བདག་ཉིད་ཅན། །གྲུབ་ཐོབ་རྣམས་ཀྱི་བླ་མ་ལ། །ཕྱག་འཚལ་གཉིས་བྲལ་ལྟ་བ་བཤད། །རང་བཞིན་བསྒོམ་དུ་མེད་པའི་ཕྱིར། །རྣལ་འབྱོར་སྒོམ་ལས་འདས་པ་ཡིན། །དངོས་དང་དངོས་མིན་གཉིས་དང་བྲལ། །དེ་ཕྱིར་ཀུན་རྫོབ་གྲུབ་པ་མེད། །དངོས་པོ་བསྒོམ་མེད་དངོས་མེད་མིན། །རང་བཞིན་དབྱེར་མེད་རྒྱུ་ལས་འདས། །རྣམས་ཀྱང་རང་བཞིན་ཡེ་ཤེས་ཏེ། །ཟུང་འཇུག་དགའ་བ་གཉིས་སུ་མེད། །དྲན་པ་དང་བྲལ་དྲན་མེད་དེ། །རྣལ་འབྱོར་པ་ཡི་འཁྲུལ་པ་ཡིན། །ཤེས་རབ་ཐབས་ཀྱི་ཟུང་འཇུག་ལ། །རྣལ་འབྱོར་གཞན་གྱི་དགོངས་པ་ཡིན། །དངོས་པོ་ཐབས་ནི་བསྒོམ་པའི་ཕྱིར། །མི་རྟོག་ཤེས་རབ་སྐད་ཅིག་ལ། །མ་གྲུབ་ཐབས་ཀྱང་གྲུབ་མི་འགྱུར། །མཐོང་མིན་དེ་ནི་བསྒོམ་པ་མིན། །གང་ཞིག་ཐབས་ནི་སྒོམ་བྱེད་ན། །བླ་མའི་གདམས་ངག་ལྡན་པ་ཡིས། །ཡང་དག་ཕྱག་རྒྱ་ཐབས་ཉིད་ཀྱིས། །ཕྲ་ཞིང་རང་བཞིན་རབ་རྒྱུ་བ། །ཡེ་ཤེས་ཀུན་གྱི་བདུད་རྩི་འབབས། །མཚོན་པའི་འོད་གསལ་སྐད་ཅིག་ལ། །བློ་ལྡན་བརྟན་པའི་སེམས་ཀྱིས་བསྒོམ། །བརྟགས་པས་མ་གྲུབ་རྟོག་བྲལ་ཡིན། །དཔེར་ན་འགྲོན་པོ་ཡུལ་འགྲོ་བཞིན། །ཆོས་སྐུའི་མཚན་མར་སེམས་གཏད་པས། །རིམ་གྱིས་སླེབས་པས་དེ་ཉིད་མིན། །སྔར་བཞིན་མཚན་མེད་འགྱུར་བས་ན། །རྣམ་རྟོག་དང་བྲལ་བདེ་ཆེན་འགྲུབ། །སྣ་ཚོགས་པ་ཡི་རིག་པ་རྣམས། །རང་རིག་གཞན་གྱིས་རིག་མི་འགྱུར། །དེ་རྟོགས་ཉིན་མཚན་བདེ་ཆེན་མཉམ། །གཉིས་དང་གཉིས་མེད་སྤངས་གྱུར་པའི། །གང་ལ་མི་གནས་རྣལ་འབྱོར་བདེ། །ཤེས་རབ་ཕ་རོལ་ཕྱིན་པ་རྟོགས། །དེ་རྟོགས་བདག་མེད་ལྟ་བ་ཡིན། །རྣལ་འབྱོར་བདེ་སྡུག་གཉིས་དང་བྲལ། །གཉིས་བྲལ་རྣལ་འབྱོར་ཤཱནྟི་པ། །རྟོགས་པས་ཕྱག་རྒྱ་ཆེན་པོ་ཐོབ། །བདེ་སྡུག་གཉིས་བྲལ་གྱི་ལྟ་བ་ཞེས་བྱ་བ་སློབ་དཔོན་ཤཱནྟི་པས་མཛད་པ་རྫོགས་སོ།། །།

༄༅། །འབྲེལ་མེད་ཀྱི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ཀཾ་པ་ལས་མཛད། 

༄༅། །རྒྱ་གར་སྐད་དུ། ཨ་སཾ་བནྡྷ་དྲྀཥྚི་ནཱ་མ། བོད་སྐད་དུ། འབྲེལ་མེད་ཀྱི་ལྟ་བ་ཞེས་བྱ་བ། འབྲེལ་མེད་རྒྱུན་ཆད་ཡེ་ཤེས་ལྷ་ལ་ཕྱག་འཚལ་ལོ། །འཇིག་དང་རྟེན་པའི་ཐ་སྙད་ལ། །རེ་ཞིག་རྟེན་ན་འཇིག་ཏུ་མེད། །འཇིག་དང་རྟེན་གྱིས་ཅི་ཞིག་བྱ། །དེ་ཕྱིར་འཇིག་རྟེན་པ་ཡི་ནི། །རྣམ་པར་གཞག་པ་ཡོད་མིན་ལ། །འཇལ་བྱེད་ཚད་མར་ཤེས་པར་བྱ། །ཁྱབ་བྱ་དང་ནི་ཁྱབ་བྱེད་ཀྱི། །དབྱེ་བའི་དཔེ་ཡི་དབར་དུ་ནི། །ཉི་མ་ཁྱབ་བྱེད་ཅེས་བྱ་སྟེ། །འོད་ཟེར་ཁྱབ་བྱར་ཤེས་པར་བྱ། །དཔེར་ན་འོ་མར་འདྲེས་པ་ཡི། །མར་ནི་དང་པོར་ཡོད་མིན་ཏེ། །ཁྱབ་བྱ་ཁྱབ་བྱེད་ཐ་དད་མིན། །དེ་དག་འབྲལ་བ་ཡོད་མིན་ནོ། །མེ་ཡི་རྒྱུ་ནི་གང་ཡིན་ལ། །དེ་ལས་འབྲས་བུ་ཇི་ལྟར་འབྱུང༌། །མེ་ཡི་མཚན་ཉིད་སྲེག་བྱེད་དེ། །དེ་ཉིད་ཁྱབ་བྱེད་ཅེས་བྱ་སྟེ། །ཁྱབ་བྱ་དུ་བ་ཡིན་པར་མཐོང༌། །ཕ་ནི་སངས་རྒྱས་ཁྱབ་བྱེད་དེ། །བུ་ནི་དམ་ཆོས་ཁྱབ་བྱར་གསུངས། །དཔེར་ན་བུམ་པའི་མར་མེ་ནི། །ནང་གསལ་ཕྱི་ནི་གསལ་མི་བྱེད། །དེ་བཞིན་སངས་རྒྱས་གསལ་བྱེད་དེ། །ཆོས་ནི་ཇི་ལྟར་གསལ་བར་བྱེད། །དང་པོ་ཆོས་མིན་སངས་རྒྱས་མིན། །སྐྱེ་མིན་ལ་ནི་ཇི་ལྟར་འབྲལ། །རྒྱུ་རྣམས་འདྲ་བའི་འབྲས་བུ་འབྱུང༌། །གསུངས་པ་རྒྱུ་མེད་འབྲས་བུ་མེད། །ཁྱབ་བྱ་ཁྱབ་བྱེད་ཇི་ལྟར་སྒྲུབ། །གཡོ་དང་མི་གཡོ་རྣམས་ཀྱི་ནི། །རྟེན་འཇིག་འབྱུང་བ་རྣམས་ཀྱིས་ཏེ། །འབྱུང་བཞི་མཐའ་དག་རང་མི་སྒྲུབ། །ཤིང་ནི་ཁྱབ་བྱེད་ཡལ་ག་དང༌། །རྩ་བ་ཁྱབ་བྱར་ཇི་ལྟར་ཡོད། །བདག་དང་བདག་གི་རྟོག་པ་ཡི། །མིང་དང་མིང་ཅན་འཕྲོས་པས་བྱུང༌། །དང་པོ་མིང་ཅན་མིང་ཞེ་ན། །དེ་ལྟར་གང་ཞིག་ལྡོག་པ་ནི། །ཁྱབ་བྱ་དེ་བཞིན་ལྡོག་པའོ། །རྟེན་ཅིང་འབྲེལ་བར་འབྱུང་བས་ཏེ། །རྟེན་ཅིང་འབྲེལ་བས་འགོག་པར་བྱེད། །གཅིག་ལས་ཡང་དག་འབྱུང་བས་ནི། །བྱིས་པ་རྣམས་ཀྱིས་སྨྲ་བཞིན་བྱེད། །ཁྱབ་བྱ་ལྡོག་ན་འགལ་བ་མེད། །དེ་ལྟར་དེ་ནི་འཇིག་རྟེན་གྱི། །འཇལ་བྱེད་ཚད་མར་ཤེས་པར་བྱ། །ཇི་ལྟར་རི་བོང་རྭ་ཅོ་ནི། །བརྟགས་ན་ཡོད་པ་མ་ཡིན་ཏེ། །དེ་བཞིན་དུ་ནི་ཆོས་རྣམས་ལ། །གང་ཞིག་རྟོགས་བཞིན་ཡོད་མ་ཡིན། །བ་ཡི་རྭ་ཅོ་ཇི་ལྟར་ནི། །ཤར་དང་ནུབ་ནི་དེ་བཞིན་དུ། །འཕྲད་པར་ཤེས་པར་མི་འགྱུར་ཏེ། །དཔེ་ནི་དེ་བཞིན་ལྟ་དྲུག་པ། །ཕྱི་ནང་མུ་སྟེགས་རྟགས་ཅན་དང༌། །ནང་པ་སངས་རྒྱས་ཉན་ཐོས་དང༌། །ཨ་ཏི་དང་ནི་གཅེར་བུ་དང༌། །གྲུབ་མཐའ་ཁྱབ་འཇུག་ཚངས་སྐུད་ཅན། །ཕྱི་ནང་གཉིས་ནི་སྒྲུབ་མིན་པ། །རྣམས་ལ་འབྲེལ་པ་ཡོད་མིན་ལ། །སངས་རྒྱས་དགོངས་པ་དེ་ཡིན་ཏེ། །དེ་དང་མི་ལྡན་གང་ཟག་ནི། །འཇིག་རྟེན་འདས་ཞེས་མི་བྱའོ། །དེ་ཡི་དབང་དུ་བྱས་ནས་ནི། །བརྟགས་པས་ཁྱབ་བྱ་གང་ཟག་ནི། །བདག་གཞན་གང་ཟག་ཡོད་མིན་ནོ། །བྱ་བ་མཐོ་རིས་ངན་སོང་དང༌། །ཁྱབ་བྱ་སེམས་ཉིད་གཉིས་སུ་མཐོང༌། །འཇིག་རྟེན་འཇིག་རྟེན་འདས་པ་བཞིན། །བདག་གིར་འཛིན་པས་འཁོར་བ་སྟེ། །དེ་ཉིད་བྲལ་ཞིང་བདེར་གཤེགས་ཏེ། །ཆགས་པ་ཞེ་སྡང་རྨོངས་པ་དང༌། །བྲལ་ཞིང་རྒྱུན་ཆད་མྱ་ངན་འདས། །དེ་ལྟར་རྟོགས་པས་སངས་རྒྱས་ཏེ། །གསུངས་པ་དེ་ནི་མི་རིགས་སོ། །འཁོར་བ་དེ་ནི་མྱ་ངན་མིན། །མྱ་ངན་འདས་ལ་མྱ་ངན་མེད། །རིག་པ་དང་ནི་མ་རིག་པའོ། །གནས་སྐབས་རྟོག་པས་བཅིང་བར་བྱེད། །མི་རྟོག་གྲོལ་བར་གསུངས་པ་སྟེ། །རྟོགས་པ་རྣམས་ལ་ཁྱད་པར་མེད། །ཡོད་འགྲོ་དག་ནི་བྱང་ཆུབ་ལ། །ཉེ་རིང་ཐ་སྙད་ཡོད་པ་མིན། །ཉོན་མོངས་མུན་པ་བྱང་གྱུར་པ། །མཐོང་མིན་དེ་ལ་ཡོད་མིན་ནོ། །སངས་རྒྱས་ཀྱིས་ནི་ལུང་ལས་གསུངས། །མཐའ་དབུས་མེད་པའི་རྒྱ་མཚོ་ནི། །ཇི་ལྟར་ཡི་དྭགས་བསྐམས་པར་མཐོང༌། །དེ་བཞིན་མ་རིག་མུན་པ་ཡིས། །ཚིག་པ་རྣམས་ཀྱིས་སངས་རྒྱས་ནི། །ཡོད་པ་མིན་ལ་མཐོང་བ་མིན། །རྫོགས་ཆེན་པ་ཡི་ལུང་ལས་ནི། །ཆོས་ཉིད་གཞིའམ་མ་བཅོས་པ། །ཁྱབ་བྱེད་དེ་ལས་བྱུང་བ་ཡིས། །འགྲོ་དྲུག་ཁྱབ་བྱར་གསུངས་པའོ། །ཅུང་ཟད་དགེ་བའི་ཆོས་རྣམས་ལ། །སངས་རྒྱས་མི་སྒྲུབ་ཅི་ཞིག་བྱེད། །དཔེར་ན་དམུས་ལོང་སྐྱེས་བུ་ལ། །འབར་བའི་རིན་ཆེན་ལག་མཐིལ་བཞག །མཐོང་མིན་དེ་ཡིས་ཅི་ཞིག་བྱ། །ནང་པ་མུ་སྟེགས་དབང་དུ་ནི། །རང་རིག་འོད་གསལ་ཁྱབ་བྱེད་དེ། །རྣམ་པར་རིག་པ་ཁྱབ་བྱ་སེམས། །དཔེར་ན་ཆུ་དང་བསྲེས་པ་ཡི། །འོ་མ་སྣོད་ནི་གཅིག་པ་སྟེ། །ཇི་ལྟར་ཆུ་ནི་ལུས་བྱས་ནས། །ངང་པས་འོ་མ་འཐུང་བར་བྱེད། །དེ་བཞིན་ཉོན་མོངས་འདྲེས་པ་ཡི། །ཡེ་ཤེས་སྣོད་ནི་གཅིག་པ་སྟེ། །དེ་བཞིན་རྣལ་འབྱོར་རིག་པ་འཐུང༌། །མ་རིག་པ་ནི་ལུས་པར་བྱེད། །ནང་པ་མུ་སྟེགས་རྣམས་ཀྱིས་ནི། །ལྟ་བ་དེ་ནི་གསུངས་པའོ། །དེ་ལ་ལན་གྱི་དབང་དུ་ནི། །སངས་རྒྱས་ལུང་ལས་འདི་ལྟར་གསུངས། །བྱེད་པོ་མེད་ལ་ལས་ཀྱང་མེད། །དེ་དག་མེད་ལ་ཁྱབ་བྱ་མེད། །གསུམ་མེད་འབྲེལ་བ་ཇི་ལྟར་སྒྲུབ། །ཕྱི་ནི་བདེན་པར་གལ་ཏེ་ཡོད། །ནང་ནི་བདེན་པའི་རང་བཞིན་ནོ། །གང་ཞིག་རྟོགས་པ་ཕྱི་དོན་ལ། །དེ་མེད་གང་ཞིག་ཡོད་པ་མིན། །རང་དང་གཞན་གྱིས་རིག་པ་མིན། །དེ་ཕྱིར་ཁམས་གསུམ་འབྲེལ་བ་མེད། །དེ་ལྟར་རིག་པ་དངོས་པོ་ལ། །མཚན་ཉིད་ཡོད་པ་མ་ཡིན་ནོ། །དངོས་པོ་རིག་མིན་དངོས་མིན་བཞིན། །སྐྱེ་མིན་དེ་ནི་བདག་མེད་པ། །བདག་མེད་པ་ནི་སྐྱེ་མི་ལེན། །དེ་ནི་ཀུན་རྫོབ་མི་རིགས་ཏེ། །གལ་ཏེ་རིགས་ན་དོན་དམ་མེད། །རེ་ཞིག་རྒྱུ་མེད་སྐྱེ་བ་མེད། །འབྲས་བུ་མེད་ལ་སྐྱེ་བ་མེད། །བདག་ལས་མི་སྐྱེ་གཞན་ལས་མིན། །གཉིས་ལས་མིན་ཕྱིར་ཀུན་རྫོབ་མིན། །རང་རིག་གསལ་བར་ཁྱབ་བྱེད་དང༌། །རྣམ་རིག་ཙམ་དུ་ཁམས་གསུམ་དང༌། །སེམས་ཀྱི་འདོད་པ་ཁྱབ་བྱ་ཡི། །དབང་དུ་བཤད་པར་བྱས་ནས་ནི། །ཉན་ཐོས་རྣམས་ཀྱི་དབང་དུ་ནི། །ཀུན་གཞིའི་རྣམ་ཤེས་ཁྱབ་བྱེད་ལ། །ཉོན་མོངས་བརྒྱད་ཁྲི་བཞི་སྟོང་དང༌། །རྟོག་པ་རྣམས་ནི་ཁྱབ་བྱའོ། །དཔེར་ན་ནམ་མཁའ་ཁྱབ་བྱེད་དེ། །ཉི་མ་དང་ནི་ཟླ་བ་དང༌། །སྤྲིན་དང་གློག་དང་ཆུ་སོགས་དང༌། །ཁྱབ་བྱ་མི་འགག་ཡོན་ཏན་བཅུ། །དེ་ལྟ་དཔེ་རྣམས་གཉིས་ཡིན་ཏེ། །ཐ་སྙད་འཇལ་བྱེད་ཚད་མར་ཤེས། །དེ་ལ་དོན་དམ་འཇལ་བྱེད་ཀྱི། །ཚད་མའི་དབང་དུ་བྱས་ནས་ནི། །གོང་མའི་དཔེ་དོན་རྣམ་གཉིས་ནི། །ཀཾ་པ་ལ་ཡི་དགོངས་པ་ཡིན། །ཕྱི་སྒྲུབ་ལུང་ལས་གསུངས་པ་བཞིན། །སངས་རྒྱས་དང་ནི་གྲུབ་རྣམས་ཀྱིས། །ཉམས་དང་རིག་པས་གསལ་བར་གསུངས། །དེ་ལས་ལུང་གི་དབང་དུ་ནི། །ཆོས་ཀྱི་བདག་ནི་ཡོད་མིན་ལ། །ཁམས་གསུམ་ཐམས་ཅད་སྟོང་པ་སྟེ། །འདུས་བྱས་ཐམས་ཅད་རྟག་མིན་གསུངས། །དེ་རྣམས་སེམས་ཉིད་རྟོག་པ་སྟེ། །རྟོག་པ་དེ་ཉིད་འཁོར་བ་ཡིན། །གང་ཞིག་རྟོག་མེད་གྲོལ་བའོ། །ཆགས་པ་ཞེ་སྡང་ང་རྒྱལ་དང༌། །གཞན་ཡང་བྱིས་པ་རྣམས་ཀྱིས་ནི། །འཁོར་བ་མྱ་ངན་འདས་པ་སོགས། །ཆོས་རྣམས་ཇི་སྲིད་གསུངས་པ་སྟེ། །སེམས་ཀྱི་རྟོག་པར་ཤེས་པར་བྱ། །བཟང་དང་ངན་པའི་རྟོག་པ་ལ། །ཁྱད་ནི་ཡོད་པ་མ་ཡིན་ནོ། །དཔེར་ན་ཤིང་ཆེན་མེ་ལ་ནི། །ཁྱད་ནི་ཡོད་པ་མ་ཡིན་ལ། །གང་ལ་རེག་པ་འཚིག་པར་བྱེད། །ཙནྡན་ག་པུར་ལ་སོགས་ཀྱི། །འབར་བའི་མེ་ཡིས་དེ་བཞིན་འཚིག །དེ་ཕྱིར་ཅུང་ཟད་རྟོག་པ་ནི། །ལྟ་ཤེས་རྣལ་འབྱོར་པ་ཡིས་སྤངས། །རིག་པས་བརྟགས་པས་མ་གྲུབ་སྟེ། །དབང་པོ་ཡུལ་ལ་ཆགས་པ་མེད། །ཕྱི་ནང་སེམས་ལ་ཡོད་པ་མིན། །གཞན་ལ་གནས་མིན་བདག་ལ་མིན། །དཔེར་ན་མ་རྟོགས་པ་ཡིས་ནི། །ཇི་ལྟར་ཐོག་ནི་སྤྲིན་ལས་བྱུང༌། །དེ་བཞིན་ཞེ་སྡང་ང་རྒྱལ་དང༌། །ཉོན་མོངས་ལ་སོགས་སེམས་ལས་བྱུང༌། །བདག་གིས་བདག་ཉིད་སྟོང་པ་སྟེ། །དབང་པོ་རྣམས་ལ་རྟེན་ཡང་མེད། །དེ་མེད་སེམས་ནི་ཡོད་མིན་ལ། །བེམ་པོ་འབྲེལ་བར་ཇི་ལྟར་སྒྲུབ། །ཁྱབ་བྱ་དང་ནི་ཁྱབ་བྱེད་ཀྱི། །འབྲེལ་བ་ཧ་ཅང་ཆེས་པ་སྟེ། །སྐད་ཅིག་གཅིག་ཀྱང་སྒྲུབ་པ་མེད། །ཉམས་ཀྱི་དབང་དུ་བྱས་ན་ནི། བྱམས་དང་སྙིང་རྗེ་མདོར་བསྟན་ནས། །མ་གྲུབ་པ་ཡི་སྒོ་ནས་བཤད། །སྐད་ཅིག་མ་ནི་དང་པོ་ལ། །ཞེ་སྡང་སྐྱེས་པའི་དུས་སུ་ནི། །བྱམས་པའི་མིང་ཡང་ཡོད་མིན་ལ། །བྱམས་པ་སྐྱེས་པའི་དུས་སུ་ནི། །ཞེ་སྡང་མུན་པ་ཡོད་མིན་ནོ། །དེ་ལས་བརྟག་པ་གསུམ་ཡིན་ཏེ། །དེ་རྣམས་སེམས་ལས་བྱུང་བར་ཤེས། །སེམས་ཉིད་དེ་ནི་དོན་དམ་དུ། །ལུང་ལས་གསུངས་བཞིན་ཡོད་མིན་ནོ། །རིགས་ཀྱི་བུའམ་རིགས་ཀྱི་བུ་མོ། །སེམས་ཉིད་སྒྱུ་མ་རྨི་ལམ་འདྲ། །དེ་ཡི་དོན་ནི་འདི་ལྟ་སྟེ། །དཔེར་ན་གཅིག་དང་དུ་མ་ནི། །སེམས་ཉིད་རང་བཞིན་རྣལ་མ་མཐོང༌། །དེ་དག་སེམས་ཉིད་སྤྲུལ་པ་སྟེ། །སེམས་ཉིད་མེད་ལ་སྤྲོས་པ་མེད། །དཔེར་ན་སྐར་མའི་ཡོན་ཏན་ནི། །སྣམ་བུ་ཡོན་ན་ཡོན་ཏན་ཡོད། །དེ་ཉིད་མེད་ལ་ཡོན་ཏན་མེད། །གཅིག་དང་དུ་མ་རིགས་མེད་ལ། །སྣམ་བུ་དེ་ནི་ཡོད་མིན་ནོ། །དེ་ལྟར་དཔེ་ཡི་དབང་དུ་ནི། །སེམས་ཉིད་མེད་ལ་བྱམས་པ་དང༌། །སྙིང་རྗེ་བཏང་སྙོམས་དགའ་སོགས་ནི། །དེ་དག་ཡོད་པ་མ་ཡིན་ནོ། །དེ་ལ་རིག་པའི་དབང་དུ་ནི། །རྒྱུན་ནི་གཅིག་གམ་ཐ་དད་དམ། །རྒྱུན་ནི་གཅིག་པ་ཡིན་ན་ནི། །ཐོག་མར་ཞེ་སྡང་སྐྱེས་པ་ན། །བྱམས་པ་ཕྱི་ནས་སྐྱེ་མི་རིགས། །འོན་ཏེ་བྱམས་པ་སྔོན་ལས་ནི། །ཞེ་སྡང་ཕྱི་ནས་སྐྱེས་པའམ། །ཡང་ན་དེ་གསུམ་དུས་མཉམ་ཡིན། །ཡང་ན་ལས་ཀྱི་འབྲས་བུ་ཡིན། །མི་རྟག་རྣམས་ལ་འབྲེལ་བར་འབྱུང༌། །དཔེར་ན་རས་བལ་ས་བོན་ལ། །རས་བལ་ཇི་ལྟར་དམར་པོ་འབྱུང༌། །དེ་བཞིན་སྐད་ཅིག་གཅིག་ལ་ནི། །འབྱུང་བའི་ཕུང་པོ་རྣམས་ལས་ཀྱང༌། །གཞན་དག་རྣམས་ལ་ལས་ཀྱིས་འབྲེལ། །ཇི་ལྟར་རིགས་པ་སྤོང་བ་ཡིས། །དེ་བཞིན་རང་རེ་རང་འདུས་ལ། །འབྲེལ་བ་ཡོད་པར་རིགས་པའོ། །བྱམས་པའི་དུས་སུ་བྱམས་པ་སྟེ། །རང་འདུས་འབྱུང་བ་ཞེ་སྡང་ལ། །ཧ་ཅང་སྐྱོན་ནི་མི་རིགས་སོ། །ལྷས་བྱིན་བྱས་པའི་ལས་ལ་ནི། །མཆོད་སྦྱིན་ལ་ནི་འབྲེལ་བ་མེད། །དེ་བཞིན་ཞེ་སྡང་བྱམས་པ་ལ། །འབྲེལ་བ་ཡོད་པ་མ་ཡིན་ནོ། །དེ་ལྟར་དགོངས་པ་མི་རིགས་སོ། །མི་རིགས་པ་ནི་ཇི་ལྟར་ན། །ལྷས་བྱིན་མཆོད་སྦྱིན་རིགས་ལ་ནི། །ཕན་ཚུན་འབྲེལ་བ་མེད་པའི་ཕྱིར། །དཔེར་ན་ཀིམྤའི་བར་དག་དང༌། །ནས་དང་འབྲས་ཀྱིས་སོ་བ་བཞིན། །དེ་བཞིན་སྐྱེས་པའི་ཕུང་པོ་བཞིན། །གཞན་དག་ཕུང་པོ་འབྲེལ་བ་མེད། །དེ་བཞིན་ཞེ་སྡང་བྱམས་པ་ལ། །འབྲེལ་བ་ཡོད་པར་མི་རིགས་སོ། །གལ་ཏེ་སེམས་ཉིད་རྒྱུན་གཅིག་ན། །འབྲེལ་བ་ཡོད་ནི་རིགས་སོ་ཞེས། །དཔེར་ན་ཚ་གྲང་བཞིན་དུ་ནི། །ཕན་ཚུན་སྤངས་པའི་འགལ་བ་ཡིན། །སྔ་མ་བྱམས་པ་ཞེ་སྡང་གི །རྒྱུ་ནི་གལ་ཏེ་གསུངས་པར་རིགས། །གྲང་བ་ཡིས་ནི་རེག་པ་ལས། །ཚ་བའི་རེག་པ་འབྱུང་བར་འགྱུར། །དེ་ཡི་རྒྱུ་ནི་གཞན་ཟེར་ན། །སྐད་ཅིག་དང་པོའི་གནས་མི་སྒྲུབ། །ལུས་དང་སེམས་དག་མ་གཏོགས་པ། །གཞན་ཡང་གང་ཞིག་ཡོད་མིན་ལ། །རྒྱུ་ཞེས་གང་ལ་དགག་ཏུ་མེད། །གལ་ཏེ་དུས་མཉམ་སྨྲས་པས་ནི། །དེ་ནི་འཐད་པར་མེད་པའི་ཚིག །འགྲོ་ལ་སེམས་རྒྱུད་གཉིས་མི་འཆང༌། །དེ་ནི་ཉམས་དང་ལུང་ལས་གསལ། །དེ་ཡི་རིགས་པ་འདི་ལྟ་སྟེ། །ཕུང་པོ་ཁམས་དང་སྐྱེ་མཆེད་དག །བརྟན་དང་ཁྱབ་དང་གཡོ་བ་ཡི། །དེ་རྣམས་སྤངས་པའི་རང་བཞིན་མིན། །བདག་དང་སྐྱེས་བུ་ཕུང་པོ་སོགས། །མུ་སྟེགས་རྣམས་ཀྱིས་སྨྲས་པ་ནི། །སེམས་ནི་སྤངས་པ་གཞན་མེད་དེ། །དེ་རྣམས་སྣ་ཚོགས་མི་རྟག་པ། །གཞན་རྣམས་སྨྲས་པ་རྟག་པའོ། །ཆ་སྐྱེས་པ་ལ་བྱམས་པ་དང༌། །སྙིང་རྗེ་ལ་སོགས་རྒྱུན་བཅད་པས། །ཐོག་མ་ཐ་མ་མི་དམིགས་སོ། །གལ་ཏེ་རྟག་ན་འདི་སྐྱོན་ཏེ། །ས་བོན་མྱུ་གུ་དུས་གཅིག་ཏུ། །དེ་ཕྱིར་དོན་དམ་འཇལ་བྱེད་ཀྱི། །ཚད་མའི་དབང་དུ་བྱས་ནས་ནི། །འཇིག་རྟེན་ཁྱབ་བྱ་ཁྱབ་བྱེད་དང༌། །དཔེ་དོན་རྒྱུ་དང་འབྲས་བུ་དང༌། །འབྲེལ་བ་ལ་སོགས་སྐད་ཅིག་ཀྱང༌། །མ་གྲུབ་པར་ནི་གསུངས་པའོ། །མ་གྲུབ་པ་ཡི་རིགས་པ་ནི། །དང་པོ་མེ་དང་དུ་བ་ནི། །གཉིས་ཀྱི་འབྲེལ་བར་མ་གྲུབ་སྟེ། །སྲེག་བྱེད་གསལ་བའི་མཚན་ཉིད་ནི། །དུ་བར་མུན་པ་མི་རིགས་སོ། །རིགས་ན་གསལ་བ་མེད་པ་ཡིས། །མེ་ལ་སྐྱོན་ནི་འབྲེལ་བར་བྱེད། །གང་ཉིད་དུ་བ་མེ་ཉིད་ནི། །མི་རིགས་པ་ཡིས་གསལ་བ་སྐྱོན། །བུད་རྒྱུ་མེད་ལ་མེ་མེད་པའི། །མེ་ནི་ཤིང་ལ་མི་གནས་སོ། །དེ་ཕྱིར་འབྲེལ་བ་ཡོད་མིན་ནོ། །ཡང་ན་བདག་ཉིད་གཅིག་པ་དང༌། །དེ་ལས་བྱུང་བའི་འབྲེལ་བ་སྟེ། །དེ་དག་ཡོད་པ་མ་ཡིན་ནོ། །བདག་ཉིད་གཅིག་པའི་འབྲེལ་ཡོད་ན། །ཕན་ཚུན་འགལ་བའི་སྐྱོན་ཡིན་ནོ། །མེས་ནི་གསལ་བར་བྱེད་པ་བཞིན། །དུ་བ་དེ་བཞིན་ཐལ་བའི་སྐྱོན། །དེ་ལས་བྱུང་བའི་འབྲེལ་ཡོད་ན། །མེས་ནི་སྲེག་པར་བྱེད་པ་ལ། །དུ་བས་དེ་བཞིན་སྲེག་པར་ཐལ། །དུ་བ་ནག་པ་དེ་བཞིན་དུ། །མེ་ཡང་ནག་པར་ཐལ་བའི་སྐྱོན། །དེ་ཕྱིར་འབྲེལ་བ་ཡོད་མིན་ཏེ། །དཔེར་ན་སྣམ་བུ་སྣལ་མ་ལ། །ཇི་ལྟར་འབྲེལ་བ་ཡོད་མིན་ལ། །སྣམ་བུ་མིན་ལ་སྣལ་མ་ཡིན། །སྣལ་མ་ཡིན་ལ་སྣམ་བུ་མིན། །སྣལ་བུ་ཡིན་ལ་ཐག་པ་མིན། །ཐག་པ་ཇི་ལྟར་སྣམ་བུའོ། །དེ་དག་ཕན་ཚུན་འགལ་བ་ཡིན། །ཆོས་དང་སངས་རྒྱས་འབྲེལ་བ་མེད། །དང་པོར་ཆོས་མིན་སངས་རྒྱས་ཡིན། །སངས་རྒྱས་ཡིན་ན་ཆོས་མིན་ནོ། །སྐུར་བ་མིན་ལ་མ་སྐྱེས་སོ། །མ་སྐྱེས་པ་ལ་འབྲེལ་བ་མེད། །དེ་བཞིན་ཕ་དང་བུ་ལ་ནི། །ལུང་དང་རིགས་བཞིན་བཤད་པར་བྱ། །རླུང་གི་ཤུགས་ཅན་འཁོར་ལོ་ལ། །ཤར་ནུབ་ཇི་ལྟར་གྲུབ་པ་མེད། །ཕ་དང་བུ་ལ་འབྲེལ་བ་ཡང༌། །དེ་བཞིན་ཡོད་པ་མ་ཡིན་ནོ། །གལ་ཏེ་ཀུན་རྫོབ་བདེན་པ་ལ། །འདི་ལྟའི་སྐྱོན་ནི་ཡོད་མིན་ནོ། །དེ་ལ་བདག་ནི་ཀཾ་པ་ལའི། །མེད་པའི་རིགས་པ་འདི་ཡིན་ནོ། །ཡོད་པ་སྐྱེ་མིན་ཡོད་པའི་ཕྱིར། །དཔེར་ན་ཡོད་པའི་བུམ་པ་ལ། །སྐྱེས་བུའི་རྩོལ་བས་སྐྱེ་མི་ནུས། །མེད་པ་དེ་བཞིན་སྐྱེ་མིན་ཏེ། །རྒྱུ་དང་འབྲས་བུ་མེད་པའི་ཕྱིར། །དཔེར་ན་མོ་གཤམ་བུ་བཞིན་ནོ། །དེ་བཞིན་ཡོད་དང་མེད་པ་ཡི། །རང་ལས་མ་ཡིན་གཞན་ལས་མིན། །མ་སྐྱེས་རང་བཞིན་བདག་ཉིད་མེད། །ཕ་དང་བུ་ཡང་ཇི་ལྟར་འགྲུབ། །དེ་དག་གྲུབ་པ་མེད་ལ་ནི། །ཕ་དང་བུ་ཡི་ཐ་སྙད་མེད། །དེ་ཡི་ཐ་སྙད་དབང་དུ་ནི། །དང་པོ་བུ་ནི་མ་གྲུབ་པའི། །ཕ་ཡི་ཐ་སྙད་ཇི་ལྟར་འབྱུང༌། །བུ་ནི་མ་གྲུབ་དུས་སུ་ནི། །དུས་ཀྱི་མཚན་ཉིད་མ་གྲུབ་བོ། །དེ་ཕྱིར་ཕ་ཡི་ཐ་སྙད་དང༌། །བུ་ཡི་འབྲེལ་བ་ག་ལ་ཡོད། །གལ་ཏེ་གཞན་དག་དགོངས་པ་ནི། །རིག་པས་བརྟགས་ན་མ་གྲུབ་བཞིན། །ཡོད་མེད་འབྲེལ་བ་ཡོད་པར་འདོད། །དེ་ལ་བདག་གི་དགོངས་པ་ནི། །དེ་ལ་བདག་ཉིད་གཅིག་པའམ། །དེ་ལས་བྱུང་བའི་འབྲེལ་བ་ཡོད། །བདག་ཉིད་གཅིག་པའི་འབྲེལ་བ་མེད། །ཕ་ཡི་ངོ་བོ་མ་གྲུབ་ཕྱིར། །དེ་ལས་བྱུང་བའི་འབྲེལ་བ་ནི། །དཔེར་ན་མར་ནི་འོ་མ་ལས། །ཇི་ལྟར་བྱུང་ཡང་ཤེས་པར་བྱ། །ཁྱོད་ཀྱིས་འདུས་བྱས་གང་སྨྲས་པ། །སྐྱེ་འཇིག་གནས་སོགས་རིམ་པ་ལས། །འོན་ཏེ་སོ་སོར་གནས་པའོ། །དེ་ལས་སྐྱེ་བའི་གནས་སུ་ནི། །འཇིག་དང་གནས་པ་ཡོད་མིན་ནོ། །དེ་དག་མེད་པས་སྐྱེ་བ་མེད། །འབྲེལ་བ་ཇི་ལྟར་གྲུབ་པའོ། །གལ་ཏེ་གནས་པའི་རང་བཞིན་ནི། །སོ་སོར་གནས་པའི་མཚན་ཉིད་ནི། །འབྲེལ་བ་ཇི་ལྟར་སྒྲུབ་པའོ། །དངོས་པོ་གཉིས་ནི་མ་གྲུབ་ན། །ཕ་ཞེས་གདགས་སུ་ག་ལ་རུང༌། །སྐད་ཅིག་དང་པོ་པ་ཡིས་ནི། །ནུས་པ་དངོས་མེད་དེ་ལས་ནི། །དེ་ཉིད་ལ་ནི་བུ་ཞེས་ནི། །ཐ་སྙད་མི་འགྲུབ་ཅེ་ན་ནི། །དེ་ཕྱིར་གཉིས་ནི་མ་གྲུབ་ན། །དེ་དག་གཉིས་ཀྱིས་འགྲུབ་པ་མེད། །རྒྱུ་ལྟར་ཕ་ཞེས་མ་གྲུབ་ཀྱང༌། །འབྲས་བུ་བུ་ནི་གྲུབ་བོ་ཞེས། །མེད་པ་ཡོད་པར་ཐལ་བའི་སྐྱོན། །དོན་བྱེད་ཚད་མ་ཡོད་པའི་སྐྱོན། །དེ་ཕྱིར་ཁྱབ་བྱ་ཁྱབ་བྱེད་དང༌། །འདི་ཡི་སྐབས་སུ་གྲུབ་པ་མེད། །དེ་དག་ཇི་ལྟར་མ་གྲུབ་པར། །འབྲེལ་བ་དེ་ནི་གྲུབ་མིན་ནོ། །སྐད་ཅིག་དེ་བཞིན་གྲུབ་པ་མེད། །དཔེར་ན་མྱུ་གུ་ས་བོན་བཞིན། །མྱུ་གུ་མེད་པའི་སྐྱོན་ལ་ནི། །གང་ལ་ལྟོས་ནས་ས་བོན་གཞག །མྱུ་གུ་ལ་ལྟོས་སྨྲ་ཞེ་ན། །མྱུ་གུ་འབྱུང་བའི་དུས་སུ་ནི། །ས་བོན་དེ་ནི་གྲུབ་པ་མེད། །ས་བོན་འབྱུང་བ་སྟོབས་མེད་པའི། །ནུས་པ་འབྲས་བུ་སྐོགས་པའོ། །དེ་ཕྱིར་ས་བོན་མ་གྲུབ་སྟེ། །མེད་པ་དེ་ནི་ཇི་ལྟར་འབྲེལ། །ཡོད་པ་དེ་ནི་འབྲེལ་ལོ་ཞེས། །ཡོད་པ་དེ་ནི་ཐེར་ཟུག་བརྟན། །དངོས་པོ་ཅན་ལ་འབྲས་བུ་མེད། །ཁྱབ་བྱ་ཁྱབ་བྱེད་ཇི་ལྟར་གྲུབ། །མ་གྲུབ་པ་ནི་དངོས་མེད་དེ། །ཁ་དོག་དབྱིབས་ནི་ཡོད་མིན་ནོ། །སངས་རྒྱས་དགོངས་པ་དེ་ཡིན་ནོ། །དེ་དག་མེད་པ་དེ་ལྟར་གྱིས། །དུས་ཀྱི་སྐད་ཅིག་མ་གྲུབ་བོ། །འདས་པའི་དུས་ན་མ་འོངས་པ། །མ་གྲུབ་བདག་ནི་མ་ཡིན་ནོ། །དཔེ་དང་དེ་བཞིན་དོན་ལ་ནི། །ཁྱབ་བྱེད་བདག་གི་གང་ཟག་གི །རྟག་པ་དེ་ནི་བྱེད་པ་པོ། །ཁྱབ་བྱ་མཐོ་རིས་ངན་སོང་ལ། །བདག་ཉིད་གཅིག་པའི་འབྲེལ་བའམ། །དེ་ལས་བྱུང་བའི་འབྲེལ་བ་ཡོད། །དེ་ལས་བྱུང་བའི་འབྲེལ་ཡོད་ན། །རྟག་པར་བྱེད་པའི་མིང་ཅན་རྣམས། །མཐོ་རིས་ངན་སོང་བདེན་པ་མིན། །རྟག་པར་བྱེད་པར་ཐལ་བའི་སྐྱོན། །གལ་ཏེ་ཅིའི་ཕྱིར་ཞེ་ན་ནི། །བདག་ཉིད་ས་འདི་གཅིག་པའི་ཕྱིར། །དཔེར་ན་སྣམ་བུ་བུམ་པས་ནི། །མི་རྟག་པར་ནི་བཤད་པ་བཞིན། །དབང་པོའི་དོན་ནི་དངོས་པོ་སྟེ། །བུམ་པའི་གཟུགས་ནི་ཡོད་པར་མཐོང༌། །མེད་པའི་གཟུགས་ནི་མཐོང་མིན་ཏེ། །དེ་ཕྱིར་གཟུགས་མཐོང་བུམ་པ་བཞིན། །དེ་ལྟར་སྨྲས་པ་མི་རིགས་པ། །བུམ་པ་དང་ནི་དབང་པོ་དག །གཅིག་གམ་འོན་ཏེ་མི་གཅིག་པ། །གལ་ཏེ་དེ་ཉིད་མི་གཅིག་ན། །དབང་པོ་དེ་ནི་འབྲེལ་མེད་ལ། །བུམ་པ་དེ་ནི་མཐོང་མིན་ལ། །གལ་ཏེ་དེ་དག་གཅིག་པ་སྟེ། །དབང་པོ་མེད་ལ་བུམ་པ་མིན། །བདག་ཉིད་གཅིག་པའི་འབྲེལ་བ་མེད། །གལ་ཏེ་དབང་པོ་མེད་ལ་ནི། །བུམ་པ་དེ་ནི་ཡོད་ཅེ་ན། །དེ་ལ་དེ་དག་གཅིག་པ་མེད། །མི་གཅིག་པར་ནི་འབྲེལ་མེད་དོ། །དེ་ལས་བྱུང་བའི་འབྲེལ་ཞེ་ན། །རྟག་པར་བདག་ཉིད་བྱེད་པ་པོ། །མཐོ་རིས་ངན་སོང་འབྱུང་བར་ཐལ། །མཐོ་རིས་ངན་སོང་དེ་དག་ཀྱང༌། །རྟག་པར་བྱེད་པ་པོ་ལས་ནི། །འབྱུང་བར་ཐལ་བའི་སྐྱོན་ཡིན་ནོ། །གལ་ཏེ་འབྲེལ་བ་མེད་ན་ཡང༌། །རྟག་པ་གཅིག་པུ་ཡིན་ཞེ་ན། །དོན་འདི་སེམས་ཅན་རྣམས་ཀྱིས་ནི། །གཞན་དོན་བྱེད་དམ་མི་བྱེད་དོ། །དེ་ལྟར་མི་བྱེད་ཅེ་ན་ནི། །རྡོ་དང་ཁྱད་པར་མེད་པར་ཐལ། །གལ་ཏེ་དོན་ནི་བྱེད་དོ་ཞེས། །རིམ་གྱིས་བྱེད་དམ་ཅིག་ཅར་བྱེད། །དེ་ནི་རིམ་གྱིས་བྱེད་ཅེ་ན། །རྟག་པ་ཉམས་པར་ཐལ་བའི་སྐྱོན། །ཅིག་ཅར་བྱེད་དོ་ཞེ་ན་ནི། །བདག་གཅིག་སྐྱེས་པའི་དུས་སུ་ནི། །འགྲོ་དྲུག་ཐམས་ཅད་སྐྱེས་པར་ཐལ། །དེ་བཞིན་རྒ་ཤི་སྐྱེ་འགག་སོགས། །ཅི་རིགས་རྣམས་དང་འབྲེལ་བར་བྱ། །དེ་སྐབས་མུ་སྟེགས་རྣམས་ཀྱིས་ནི། །བདག་མེད་འབྲེལ་མེད་ལྟ་བ་འདྲི། །ཐམས་ཅད་མཁྱེན་པས་རིགས་ཀྱི་བུར། །ཕུང་པོ་འབྲེལ་མེད་བསྟན་པ་སྟེ། །ཕུང་པོ་འདི་ལ་བདག་མེད་ན། །ཇི་ལྟར་འགྲོ་འོང་དགོད་པ་དང༌། །དུང་དང་རོལ་མོ་འཁྲོལ་ལ་སོགས། །དེ་ལྟར་བདག་ཅག་རྣམས་ལ་ནི། །རྣམ་རྟོག་འབྱུང་སྟེ་དགྲོལ་བར་འདོད། །ཕུང་པོར་བདག་ནི་ཡོད་མིན་ལ། །ཐེག་པ་ཆེན་པོའི་རིགས་ཅན་ནི། །བདག་མེད་འབྲེལ་བ་ཇི་ལྟར་རིགས། །བདག་ནི་ཕུང་པོ་འདི་ལ་ནི། །མུ་སྟེགས་ཡོད་པ་མ་ཡིན་ནོ། །ཡོད་པ་དང་ནི་མེད་པ་དང༌། །དེ་དག་གཉིས་ནི་སྨྲ་མི་བྱེད། །བདག་ཉིད་ཡོད་པར་སྨྲ་བ་ཡིས། །མེད་པ་དེ་ནི་མི་རིགས་སོ། །གལ་ཏེ་ཡོད་ན་འདི་རྣམས་ལ། །རྣམ་པ་ཇི་ལྟར་མི་མཐོང་སྟེ། །སྐྲ་དང་པགས་པ་སེན་མོ་དང༌། །མགོ་དང་ཤ་དང་རུས་པ་ལ། །རྐང་དང་ཚིལ་དང་ཆུབ་དང༌། །མཁྲིས་པ་དང་ནི་རྒྱུ་མ་ལ། །ལག་པ་རྐང་པ་ལ་སོགས་ལ། །ཕྱི་ནང་རྣམ་པ་གཉིས་སུ་ནི། །བལྟ་ཞིང་བདག་དེ་མི་མཐོང་ངོ༌། །དེ་ལ་མུ་སྟེགས་འདྲི་བ་ནི། །བདག་མེད་མེད་གཟུགས་ཇི་ལྟར་འབྲེལ། །ཐེག་པ་ཆེན་པོའི་རིགས་ཅན་ནི། །འབྲེལ་མེད་དེ་ལ་འདི་ལྟར་སྨྲ། །ཤ་ཡི་མིག་ནི་ཧ་རྡང་མེད། །ཡེ་ཤེས་མིག་གིས་མ་མཐོང་ངོ༌། །ཁ་དོག་དབྱིབས་དང་གནས་འབྲེལ་བ། །དེ་ནི་ཇི་ལྟར་མཐོང་བར་རིགས། །དེ་ལ་མུ་སྟེགས་འདྲི་བ་ནི། །འོ་ན་དེ་ནི་མེད་དོ་ཞེས། །ཐེག་པ་ཆེན་པོའི་རིགས་ཅན་སྨྲ། །མེད་པའི་ཚིག་ནི་སྨྲ་བ་ཡིས། །ཡོད་པ་དེ་ནི་མི་རིགས་སོ། །སླར་ཡང་འདི་ལྟར་མེད་ན་ནི། །ཚད་མ་འདི་རྣམས་ཇི་ལྟར་མཐོང༌། །ས་དང་ཆུ་དང་མེ་དང་རླུང༌། །དེ་རྣམས་ལ་བརྟེན་རོལ་མོའི་ཚོགས། །དེ་ཕྱིར་མེད་ནི་མི་རིགས་སོ། །ཡོད་པ་དེ་ཡང་མ་གྲུབ་བོ། །དེ་ལ་མུ་སྟེགས་འདི་ལྟར་སྨྲ། །འོ་ན་དེར་བརྟེན་གང་ཡིན་ན། །ཐེག་པ་ཆེན་པོའི་རིགས་ཅན་ནོ། །བདག་མེད་འབྲེལ་མེད་ཇི་ལྟར་སྨྲ། །རྟེན་ནི་གང་ཡང་ཡོད་མིན་ནོ། །མུ་སྟེགས་རྒོལ་བ་འདི་སྐད་སྨྲ། །ཇི་ལ་སྟོང་པ་ནམ་མཁའ་ཡིན། །ཐེག་པ་ཆེན་པོ་འདི་སྐད་སྨྲ། །རྟགས་ཅན་དེ་ནི་དེ་བཞིན་སྨྲ། །མུ་སྟེགས་པ་ནི་འདི་སྐད་སྨྲ། །འོ་ན་དངོས་པོ་ཅན་རྣམས་ནི། །དུང་དང་དགོད་དང་རོལ་མོའི་ཚོགས། །ཇི་ལྟར་ཤེས་པར་བྱའོ་ཞེས། །ཐེག་པ་ཆེན་པོ་འདི་སྐད་སྨྲ། །སྒྱུ་མ་དང་མི་རྨི་ལམ་དང༌། །ཆོ་འཕྲུལ་བཞིན་དུ་ཤེས་པར་བྱ། །མུ་སྟེགས་པ་ནི་འདི་སྐད་སྨྲ། །སྒྱུ་མ་ལྟ་བུའི་རྨི་ལམ་དང༌། །ཐེག་པ་ཆེན་པོ་འདི་སྐད་སྨྲ། །སྒྱུ་མ་ནམ་མཁའ་ལྟ་བུ་ལ། །རྨི་ལམ་དེ་ནི་འཛིན་བྱེད་ན། །ཆོ་འཕྲུལ་དེ་ནི་རྫུན་པའོ། །ཡུལ་དང་ཡུལ་ཅན་འདུས་བྱས་ཏེ། །བརྗོད་བྱའི་ཡུལ་ནི་མ་གྲུབ་པའོ། །རྟགས་ཅན་ཇི་ལྟར་ཕྱག་གིས་སོགས། །སླར་ཡང་ཀུན་རྫོབ་མཐོང་བ་ནི། །དོན་ནི་དམ་པ་དེ་བཞིན་ནོ། །ཀུན་རྫོབ་མིང་ཅན་འདི་ལྟ་སྟེ། །འདི་ནི་བདག་དང་གཞན་དག་དང༌། །སེམས་དང་སྐྱེས་བུ་ཕུང་པོ་དང༌། །ཚོར་བ་དང་ནི་བྱེད་པ་པོ། །ནོར་དང་བུ་དང་ལང་ཚོ་སོགས། །དེ་དག་དོན་དམ་འབྲེལ་བ་མེད། །གང་ལ་བདག་མེད་གཞན་མེད་ལ། །སེམས་མེད་སྐྱེས་བུ་ཡོད་མིན་ལ། །བྱེད་པོ་མེད་ལ་ཚོར་བ་མེད། །ནོར་དང་ལང་ཚོས་དྲེགས་པ་སོགས། །དོན་ནི་དམ་པར་ཤེས་པར་བྱ། །དེ་དག་རྣམས་ལ་འབྲེལ་བ་དང༌། །དོན་ནི་ཡོད་པ་མ་ཡིན་ཏེ། །ཀུན་རྫོབ་ལ་ནི་བརྟེན་བྱས་ནས། །ཉོན་མོངས་པ་ཡི་དབང་ཐོབ་པས། །འཁོར་བ་རུ་ནི་གྲངས་མེད་འཁྱམས། །སྡུག་བསྔལ་ཉོན་མོངས་ཐོབ་པ་ཡིས། །འགྲོ་བའི་ལམ་ནི་ཤེས་མིན་ལ། །འཇིག་རྟེན་པ་བཞིན་འཁོར་བར་འཁོར། །དཔེར་ན་ཉིན་མཚན་ཉི་ཟླ་བཞིན། །དོན་ནི་དམ་པར་བྱང་ཆུབ་སེམས། །རྟེན་མེད་པ་ལ་རང་བཞིན་མེད། །ཐམས་ཅད་སྟོང་པ་ལ་གནས་མེད། །སྤྲོས་པ་རྣམས་ཀྱི་འབྲེལ་བ་སྟེ། །དོན་དམ་བྱང་ཆུབ་མཚན་ཉིད་ལ། །འཇམ་པ་མ་ཡིན་མཁྲེགས་པ་མིན། །དྲོ་བ་མ་ཡིན་བསིལ་བ་མིན། །རིག་བྱ་རིག་མིན་འཛིན་པ་མེད། །ཕྲ་དང་རགས་པ་མ་ཡིན་ཏེ། །བྱང་ཆུབ་སེམས་ཀྱི་མཚན་ཉིད་དོ། །མུ་སྟེགས་མཐོང་མིན་སྒོམ་ལས་འདས། །དངོས་མེད་མཐོང་མིན་སྒོམ་མེད་པའི། །གསལ་དང་མི་གསལ་ཉིད་དང་བྲལ། །འབྲེལ་མེད་དེ་ནི་བྱང་ཆུབ་སེམས། །ཐམས་ཅད་རྒྱ་མཚོའི་ཆུ་བུར་འདྲ། །སྙིང་པོ་མེད་པ་ལྦུ་བ་བཞིན། །རྟག་མིན་བདག་མེད་སྒྱུ་མ་ལྟར། །རི་དྭགས་སྨིག་རྒྱུ་ལྟ་བུ་ལ། །རྫ་ས་བུམ་པ་བཞིན་དུ་ནི། །ཆོ་འཕྲུལ་རྣམས་ཀྱིས་བཀང་བ་ལ། །དབུས་སུ་འཁོར་ལོ་སྟོང་གྲུབ་མིན། །དེ་ལྟར་དོན་དམ་ཀུན་རྫོབ་ནི། །དེ་དག་ཇི་ལྟར་འབྲེལ་བ་གྲུབ། །སེམས་རྟོགས་རྨི་ལམ་ལྟ་བུ་ལ། །སེམས་ནི་ཡོད་མིན་ནམ་མཁའ་ལྟར། །རེ་ཞིག་སེམས་ཉིད་ཇི་ལྟར་འབྲེལ། །སློབ་དཔོན་ཀཾ་པ་ལས་མཛད་པའི་འབྲེལ་མེད་ཀྱི་ལྟ་བ་ཞེས་བྱ་བ་སྟེ། རྣལ་འབྱོར་རྟོགས་ཚད་ཀྱི་ལྟ་བ་རྫོགས་སོ།། །།བླ་མ་རཏྣ་ཕ་ལས་རང་འགྱུར་དུ་བསྒྱུར་བའོ། །

༄༅། །ཞེན་མེད་ཀྱི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ཀཾ་པ་ལས་མཛད། 

༄༅། །རྒྱ་གར་སྐད་དུ། ཨ་སཾ་བནྡྷ་སརྒ་དྲྀཥྚི་ནཱ་མ། བོད་སྐད་དུ། ཞེན་མེད་ཀྱི་ལྟ་བ་ཞེས་བྱ་བ། ཡུམ་ཕག་མོ་ལ་ཕྱག་འཚལ་ལོ། །སྲིད་པ་གསུམ་གྱི་དཀྱུས་ས་འདིར། །དཔའ་བོ་བདག་གིས་དཀྱུས་སར་འཐུང༌། །བདེར་གཤེགས་ལྔ་ཡི་རྟ་ལ་ཞོན། །རྟ་པ་བདག་འདྲའི་དཔའ་བོ་ནི། །འཇིག་རྟེན་ནི་ཡོད་མ་ཡིན། །བརྒྱུགས་པས་དུག་གསུམ་རྟ་རྒོད་བཏུལ། །ལྷ་ཆེན་བཞི་ཡི་སྒ་འདི་བསྟད། །ཤེས་རབ་ཐབས་ཀྱི་སྲབ་ཏུ་བཅུག །རྟ་པ་བདག་འདྲའི་དཔའ་བོ་ནི། །འཇིག་རྟེན་ནི་ཡོད་མ་ཡིན། །བརྒྱུགས་པས་དུག་གསུམ་རྟ་རྒོད་བཏུལ། །ཉོན་མོངས་བཅུ་ཡི་གསོས་ཤིག་བྱིན། །ལྟ་དྲུག་དབུས་ཀྱི་བྲེས་སུ་བཅུག །རྟ་པ་བདག་འདྲའི་དཔའ་བོ་ནི། །འཇིག་རྟེན་ནི་ཡོད་མ་ཡིན། །བརྒྱུགས་པས་དུག་གསུམ་རྟ་རྒོད་བཏུལ། །བླ་མ་ལུང་གི་རལ་གྲི་ཐོགས། །ཚངས་པའི་གནས་དྲུག་སྟེང་དུ་འགྲོ། །རྟ་པ་བདག་འདྲའི་དཔའ་བོ་ནི། །འཇིག་རྟེན་ནི་ཡོད་མ་ཡིན། །བརྒྱུགས་པས་དུག་གསུམ་རྟ་རྒོད་བཏུལ། །ཕྱོགས་བཅུ་དག་ཏུ་བརྒྱུགས་པས་ཀྱང༌། །དེ་ཡི་རྟ་རྗེས་མངོན་པ་མེད། །རྟ་པ་བདག་འདྲའི་དཔའ་བོ་ནི། །འཇིག་རྟེན་ནི་ཡོད་མ་ཡིན། །བརྒྱུགས་པས་དུག་གསུམ་རྟ་རྒོད་བཏུལ། །སློབ་དཔོན་ཀཾ་པ་ལས་མཛད་པའི་ཞེན་མེད་ཀྱི་ལྟ་བ་ཞེས་བྱ་བ་རྫོགས་སོ།། །།

༄༅། །སྟོང་ཉིད་སྙིང་རྗེའི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ཙ་ཏྲ་པས་མཛད། 

༄༅། །རྒྱ་གར་སྐད་དུ། ཤུ་ནྱ་ཏཱ་ཀཱ་རུ་ཎ་དྲྀཥྚི་ནཱ་མ། བོད་སྐད་དུ། སྟོང་ཉིད་སྙིང་རྗེའི་ལྟ་བ་ཞེས་བྱ་བ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །མི་གཙང་བ་ཡི་སྲིད་པ་དང༌། །འཇིག་རྟེན་པ་ཡི་སྤྱོད་པ་དག །རྣམ་པར་དཔྱད་ཅིང་བལྟས་པས་ན། །དངོས་པོ་སྟོང་པ་ཉིད་དུ་སྣང༌། །སྐྱེ་མ་སྙིང་རྗེ་ཌ་མ་རུ། །སྒྲ་སྒྲོགས་པ་ནི་ངོ་མཚར་ཆེ། །ཨཱརྻ་དེ་ཝ་དམིགས་མེད་པའི། །རྒྱལ་པོའི་སྲིད་ལ་ངོམས་པ་མེད། །གང་དུ་ཡིད་དང་རླུང་དག་དང༌། །དབང་པོ་གནས་པ་ཡོད་མིན་ན། །བདག་ནི་གང་དུ་འགྲོ་བ་དང༌། །གང་དུ་གནས་པ་མ་ཤེས་སོ། །ཀྱེ་མ་སྙིང་རྗེ་ཌ་མ་རུ། །སྒྲ་སྒྲོགས་པ་ནི་ངོ་མཚར་ཆེ། །ཨཱརྻ་དེ་ཝ་དམིགས་མེད་པའི། །རྒྱལ་པོའི་སྲིད་ལ་ངོམས་པ་མེད། །ཟླ་བ་ལས་ནི་ཟླ་བ་ཡི། །འོད་ཟེར་ཡོངས་སུ་གསལ་བར་འབྱུང༌། །ལྷན་ཅིག་སྐྱེས་པའི་རང་བཞིན་ནི། །དེ་ཉིད་དུ་ནི་འཇུག་པར་གྱུར། །ཀྱེ་མ་སྙིང་རྗེ་ཌ་མ་རུ། །སྒྲ་སྒྲོགས་པ་ནི་ངོ་མཚར་ཆེ། །ཨཱརྻ་དེ་ཝ་དམིགས་མེད་པའི། །རྒྱལ་པོའི་སྲིད་ལ་ངོམས་པ་མེད། །ཨཱརྻ་དེ་ཝ་ཐམས་ཅད་སྤྱད། །སྤྱད་པས་རང་བཞིན་དམིགས་མེད་གྱུར། །ཀྱེ་མ་སྙིང་རྗེ་ཌ་མ་རུ། །སྒྲ་སྒྲོགས་པ་ནི་ངོ་མཚར་ཆེ། །ཨཱརྻ་དེ་བ་དམིགས་མེད་པའི། །རྒྱལ་པོའི་སྲིད་ལ་ངོམས་པ་མེད། །སྟོང་ཉིད་སྙིང་རྗེའི་ལྟ་བ་ཞེས་བྱ་བ་སློབ་དཔོན་ཨཱརྻ་དེ་ཝ་ནས་བརྒྱུད་པ་སློབ་དཔོན་ཙ་ཏྲ་པས་མཛད་པ་རྫོགས་སོ།། །།

༄༅། །སེམས་ཉིད་རིན་ཆེན་གྱི་ལྟ་བ་ཞེས་བྱ་བ་བཞུགས་སོ། །
སློབ་དཔོན་དྷེ་ཏ་ནས་མཛད། 

༄༅། །རྒྱ་གར་སྐད་དུ། ཙཏྟ་རཏྣ་དྲྀཥྚི་ནཱ་མ། བོད་སྐད་དུ། སེམས་ཉིད་རིན་ཆེན་གྱི་ལྟ་བ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །བདག་ཉིད་བདེར་གཤེགས་ཁྱབ་འཇུག་དང་ནི་ལྷ་ཆེན་ཚངས་པ་རྣམས། །ཨ་ཏིག་གཅེར་བུ་ཉི་མ་དང་ནི་གྲུབ་མཐའི་ངོ་བོ་དག །བདག་ནི་དཔའ་བོ་ཆེན་པོ་འཇིག་རྟེན་གསུམ་ན་གཅིག་པུ་ཡིན། །འཇིག་རྟེན་པ་ནི་རྨོངས་པས་མི་རྟོགས་གཏི་མུག་དྲྭ་བས་བཅིངས། །བདག་ནི་དཔའ་བོ་ཆེན་པོ་འཇིག་རྟེན་གསུམ་ན་གཅིག་པུ་ཡིན། །སྲིད་པ་བདག་སྟེ་སྲིད་པར་རོལ་བ་བདག་གི་ངོ་བོ་ཉིད། །གར་བྱེད་མཉམ་ཉིད་ཀློང་དུ་འགྲན་ཟླ་མེད་པའི་རྣལ་འབྱོར་གནས། །བདག་ནི་དཔའ་བོ་ཆེན་པོ་འཇིག་རྟེན་གསུམ་ན་གཅིག་པུ་ཡིན། །འཇིག་རྟེན་རྣམས་ནི་རྨོངས་པས་མི་ཤེས་གཏི་མུག་དྲྭ་བས་བཅིངས། །སྐྱེས་པ་བུད་མེད་དག་ཏུ་སྣང་ཡང་བདག་གི་རྣམ་འཕྲུལ་ཡིན། །སྲིད་པ་ཆགས་པ་འཇིག་པ་དེ་ཡང་བདག་གི་རྣམ་འཕྲུལ་ཡིན། །བདག་ནི་དཔའ་བོ་ཆེན་པོ་འཇིག་རྟེན་གསུམ་ན་གཅིག་པུ་ཡིན། །འཇིག་རྟེན་རྣམས་ནི་རྨོངས་པས་མི་ཤེས་གཏི་མུག་དྲྭ་བས་བཅིངས། །བླ་མ་སློབ་མ་བདག་ཉིད་བཤད་པར་བྱེད་པ་བདག་ཉིད་དེ། །དཔེ་དོན་བདག་ཉིད་སྡུག་བསྔལ་སྐྱོབ་པར་བྱེད་པ་བདག་ཉིད་ཡིན། །བདག་ནི་དཔའ་བོ་ཆེན་པོ་འཇིག་རྟེན་གསུམ་ན་གཅིག་པུ་ཡིན། །འཇིག་རྟེན་རྣམས་ནི་རྨོངས་པས་མི་ཤེས་གཏི་མུག་དྲྭ་བས་བཅིངས། །ཁ་དོག་དུ་མར་སྣང་བ་དེ་ཡང་བདག་གི་ངོ་བོ་ཡིན། །ཀ་ན་སྨྲ་བར་བྱེད་པ་གཅིག་ཀྱང་དུ་མའི་ངོ་བོ་ཡིན། །བདག་ནི་དཔའ་བོ་ཆེན་པོ་འཇིག་རྟེན་གསུམ་ན་གཅིག་པུ་ཡིན། །འཇིག་རྟེན་རྣམས་ནི་རྨོངས་པས་མི་ཤེས་གཏི་མུག་དྲྭ་བས་བཅིངས། །བདག་ནི་དཔའ་བོ་ཆེན་པོ་འཇིག་རྟེན་གསུམ་ན་གཅིག་པུ་ཡིན། །སེམས་ཉིད་རིན་ཆེན་གྱི་ལྟ་བ་ཞེས་བྱ་བ་སློབ་དཔོན་ཀ་ན་པ་ནས་བརྒྱུད་པ་སློབ་དཔོན་དྷེ་ཏ་ནས་མཛད་པ་རྫོགས་སོ།། །།

༄༅། །དེ་ཉིད་བརྒྱད་ཀྱི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ཨིནྡྲ་བྷུ་ཏིས་མཛད།

༄༅། །རྒྱ་གར་སྐད་དུ། ཏཏྟྭ་ཨཥྚ་ཀ་དྲྀཥྚི་ནཱ་མ། བོད་སྐད་དུ། དེ་ཉིད་བརྒྱད་ཀྱི་ལྟ་བ་ཞེས་བྱ་བ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །འཁོར་འདས་དངོས་པོའི་རྟོག་པ་འདི། །གྲུབ་པ་མེད་དེ་ཆུ་ཟླ་བཞིན། །ཀུན་རྫོབ་ཐ་སྙད་བརྟེན་བྱས་ནས། །དེ་ཉིད་བརྒྱད་ཀྱི་ལྟ་བ་འཆད། །དྲི་བཅས་སེམས་ནི་འཁོར་བ་སྟེ། །ཐ་སྙད་དང་བྲལ་མྱ་ངན་འདས། །དཔེར་ན་སྤྲིན་མེད་ནམ་མཁའ་ནི། །གང་ལ་མི་གནས་ཕྱག་རྒྱ་ཆེ། །ཨིནྡྲ་བྷཱུ་ཏཱི་སྨྲ་བར་བྱེད། །འཁོར་བ་མྱ་ངན་འདས་པ་དང༌། །བདེ་དང་སྡུག་བསྔལ་གང་ཞིག་ཀྱང༌། །སེམས་ཀྱི་རྟོགས་པས་སྲེག་པར་བྱེད། །དཔེར་ན་ག་པུར་མེ་བཞིན་ནོ། །དེ་ཕྱིར་རྣལ་འབྱོར་རྟོགས་པ་ནི། །ཆུང་ཡང་ཀུན་ཏུ་སྤ་བར་བྱ། །སེམས་དང་སེམས་ཉིད་དངོས་པོ་ཡི། །དངོས་པོ་ཐམས་ཅད་མི་གནས་པ། །དཔེར་ན་དྲི་ཟའི་གྲོང་ཁྱེར་བཞིན། །མི་གནས་ལས་འདས་འཁྲུལ་སྣང་ཡིན། །ཨིནྡྲ་བྷཱུ་ཏཱིས་གཉིས་མེད་སྨྲ། །དེ་ནི་དབུ་མའི་དེ་ཉིད་དེ། །བདག་མེད་ཆོས་ཀྱང་རང་བཞིན་ལ། །ཐོག་མཐའི་རང་བཞིན་དེ་ཉིད་དོ། །བདེར་གཤེགས་ལྟ་བ་དེ་ཉིད་དེ། །སྟོང་ཉིད་དོན་ཡང་ཤེས་པར་བྱ། །དངོས་མེད་དྲན་མེད་བློ་འདས་སྨྲ། །དཔེར་ན་ཉི་མ་ཟླ་བ་དང༌། །ནམ་མཁའ་སྐར་མའི་འཁོར་ལོ་དང༌། །ས་དང་ཆུ་དང་རྒྱ་མཚོ་དང༌། །ཕྱོགས་དང་མཚམས་ཀྱང་དེ་ཡིན་ལ། །རི་རབ་ལ་སོགས་འཁྲུལ་སྣང་ཡིན། །ཨིནྡྲ་བྷཱུ་ཏི་སྨྲ་བར་བྱེད། །དེ་རྣམས་གང་ཡང་གྲུབ་པ་མེད། །གཉིས་མེད་དོན་ལ་ཉམས་ལེན་གྱིས། །དེ་ཉིད་བརྒྱད་ཀྱི་ལྟ་བ་ཞེས་བྱ་བ་སློབ་དཔོན་ཨིནྡྲ་བྷཱུ་ཏིས་མཛད་པ་རྫོགས་སོ།། །།

༄༅། །སེམས་ཉིད་ཀྱི་རྟོག་པ་འཇོམས་པའི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ལཀྵྨཱིས་མཛད།

༄༅། །རྒྱ་གར་སྐད་དུ། ཙིཏྟ་ཀལྤ་པ་རི་ཧ་ར་དྲྀཥྚི་ནཱ་མ། བོད་སྐད་དུ། སེམས་ཉིད་ཀྱི་རྟོག་པ་འཇོམས་པའི་ལྟ་བ་ཞེས་བྱ་བ། གཤིན་རྗེའི་གཤེད་ལ་ཕྱག་འཚལ་ལོ། །མར་གསར་མགོ་བོ་གཅོད་པ་ཡིས། །སྟ་རེའི་སོ་ནི་ཆག་པར་བྱེད། །སྦལ་པས་གླང་པོ་མིད་པར་འགྱུར། །ཀྱེ་མ་ཤིང་ཐུན་དགོད་པར་བྱེད། །ཀྱེ་མ་ངོ་མཚར་མི་གོ་ཀྱེ། །སེམས་ལ་ཐེ་ཚོམ་མ་བྱེད་ཅིག །མཚར་ན་ཨ་ཝ་དྷཱུ་ཏཱི་པ། །སེམས་ལ་རྟོག་པ་མ་བྱེད་ཅིག །ཁོ་ཡིས་མ་བཤད་འདི་མ་གོ །ནམ་མཁའ་ལས་ནི་མེ་ཏོག་འབྱུང༌། །ཀྱེ་མ་ངོ་མཚར་མི་གོ་ཀྱེ། །སེམས་ལ་ཐེ་ཚོམ་མ་བྱེད་ཅིག །མཚར་ན་ཨ་ཝ་དྷཱུ་ཏི་པ། །སེམས་ཀྱིས་ཐེ་ཚོམ་ཅི་ཞིག་བྱ། །ཀྱེ་མ་མོ་གཤམ་བུར་སྐྱེ་ན། །ཁྲི་ཡང་གར་ནི་བྱེད་པར་འགྱུར། །རས་བལ་དཀོན་པར་འཐོབ་འགྱུར་བས། །ནམ་མཁའི་གོས་ཅན་ངུ་བར་བྱེད། །ཀྱེ་མ་ངོ་མཚར་མི་གོ་ཀྱེ། །སེམས་ཀྱིས་ཐེ་ཚོམ་ཅི་ཞིག་བྱ། །མཚར་ན་ཨ་ཝ་དྷཱུ་ཏཱི་པ། །སེམས་ལ་ཐེ་ཚོམ་མ་བྱེད་ཅིག །ཀྱེ་མ་གླང་ཆེན་ཁྲི་ལ་འདུག །སྦྲང་བུ་གཉིས་ཀྱིས་འདེགས་པར་བྱེད། །དམུས་ལོང་ལམ་སྟོན་ངོ་མཚར་ཆེ། །ལྐུགས་པས་གཏམ་ནི་སྨྲ་བར་བྱེད། །ཀྱེ་མ་ངོ་མཚར་མི་གོ་ཀྱེ། །སེམས་ལ་ཐེ་ཚོམ་མ་བྱེད་ཅིག །མཚར་ན་ཨ་ཝ་དྷཱུ་ཏཱི་པ། །སེམས་ཀྱིས་ཐེ་ཚོམ་ཅི་ཞིག་བྱ། །བྱི་བས་བྱི་ལ་འདེད་པ་མཚར། །དེ་མཐོང་ངོ་མཚར་སྐྱེ་བར་འགྱུར། །བོང་བུ་མྱོས་པ་མཐོང་གྱུར་པས། །གླང་པོ་རྣམས་ཀྱང་འབྲོས་པར་བྱེད། །ཀྱེ་མ་ངོ་མཚར་མི་གོ་ཀྱེ། །སེམས་ལ་ཐེ་ཚོམ་མ་བྱེད་ཅིག །མཚར་ན་ཨ་ཝ་དྷཱུ་ཏཱི་པ། །སེམས་ཀྱིས་ཐེ་ཚོམ་ཅི་ཞིག་བྱ། །སྐྱེ་མ་སྤྲེའུ་ལྟོགས་པས་ནི། །རྡོ་བ་ཁམ་གྱིས་ཟ་བར་བྱེད། །ཀྱེ་མ་སེམས་ཀྱི་ཉམས་མྱོང་ནི། །སུས་ཀྱང་བརྗོད་པར་ནུས་མ་ཡིན། །ཀྱེ་མ་ངོ་མཚར་མི་གོ་ཀྱེ། །སེམས་ལ་ཐེ་ཚོམ་མ་བྱེད་ཅིག །མཚར་ན་ཨ་ཝ་དྷཱུ་ཏཱི་པ། །སེམས་ཀྱིས་ཐེ་ཚོམ་ཅི་ཞིག་བྱ། །སེམས་ཉིད་ཀྱི་རྟོག་པ་འཇོམས་པར་བྱེད་པ་ཞེས་བྱ་བ་ཀང་ཀ་ལ་དང་མེ་ཁ་ལ་ནས་བརྒྱུད་པ་སློབ་དཔོན་ལཀྵྨཱིས་གསུངས་པ་རྫོགས་སོ།། །།

༄༅། །མྱ་ངན་གྱི་ལྟ་བ་ཞེས་བྱ་བ་བཞུགས་སོ། །
སློབ་དཔོན་བྷ་ཧུ་རིས་མཛད། 

༄༅། །རྒྱ་གར་སྐད་དུ། ཤོ་ཀ་བྷི་ནོ་བྷི་དྲྀཥྚི་ནཱ་མ། བོད་སྐད་དུ། མྱ་ངན་གྱི་ལྟ་བ་ཞེས་བྱ་བ། བླ་མ་རྣམས་ལ་ཕྱག་འཚལ་ལོ། །བདག་གི་ཕུང་པོ་ངན་པ་འདི། །བླ་མ་ཧོམ་དང་བྲལ་གྱུར་པས། །སྣང་བ་རྣམས་ནི་ནུབ་པར་གྱུར། །བླ་མ་དམ་པའི་མྱ་ངན་གྱིས། །མ་ཧི་ལ་བདག་མྱ་ངན་གནས། །བླ་མ་ཡེ་ཤེས་མིག་མེད་པས། །ཕྱོགས་མཚམས་གང་ཡང་མཐོང་བ་མེད། །བླ་མ་དམ་པའི་མྱ་ངན་གྱིས། །མ་ཎི་བྷ་དྲ་བདག་ནི་ངུ། །སྙིང་རྗེ་རྔེའུ་ཆུང་གདུགས་དཀར་ཕུབ། །རྣལ་འབྱོར་རྒྱལ་པོ་མཛེས་པའི་བདག །སྡིག་ཅན་གང་གིས་སྤྱན་དྲངས་ནས། །མ་ཎི་བྷ་དྲ་རེ་མ་དགའ། །གྲུབ་ཐོབ་བརྒྱད་ཅུ་རྩ་བཞི་ཡིས། །ནམ་མཁའི་དབྱིངས་སུ་དཀྱིལ་འཁོར་བཞེངས། །དེ་དབུས་བླ་མ་ནོར་བུ་བཞུགས། །སེམས་ཀྱི་གདུང་བས་བདག་ལུས་བསྲེགས། །དྷ་མ་དྷཱུ་མ་རེ་མ་དགའ། །སྐད་ཅིག་གཅིག་ལ་ཀཱ་མ་རཱུ། །བླ་མ་ལོངས་སྤྱོད་ཐིམ་པར་མཐོང༌། །སྣ་ཚོགས་སྐད་ཅིག་གཅིག་ལ་ནི། །རྣམ་པར་དངོས་མེད་མཐོང་གྱུར་པས། །བླ་མ་གཤེགས་པས་རེ་མ་དགའ། །ནོར་དང་ལང་ཚོ་ཐམས་ཅད་སྤངས། །སྲིད་ལ་ཆགས་པའི་ང་རྒྱལ་བཅོམ། །ནོར་བུ་བཟང་པོ་མ་ཧི་ལ། །དྷ་མ་དྷཱུ་མ་བདག་ཅག་གི །དཔལ་ལྡན་བླ་མ་མེད་གྱུར་པས། །ཕྱོགས་མཚམས་ཐམས་ཅད་མུན་པས་ཁེབས། །ཀྱེ་མ་གཉིས་མེད་ཌ་མ་རུ། །ནམ་མཁའི་དབྱིངས་སུ་བརྡུངས་བྱས་ནས། །གདུང་བས་རྣལ་འབྱོར་བདག་ཅག་གིས། །བླ་མའི་གདུང་ཐལ་ལུས་ལ་བྱུགས། །དེ་ཉིད་སྤྱི་བོར་བསྒོམས་བྱས་ནས། །སྙིང་རྗེས་བྷ་ཧུ་རི་བདག་གིས་བསད། །བདུད་ཀྱིས་ཁྱེར་བའི་བྷ་རི་ཁྱོད། །བླ་མའི་སྐུ་དགྲ་ཁྱོད་ཡིན་ནོ། །བདག་ཅག་ཁྱོད་ཀྱི་མུན་པས་བསྒྲིབས། །བདག་ཅག་རྣམས་ཀྱིས་འདུན་མ་བྱས། །དུགས་པོ་གྱོན་ཞིང་སྐྲ་རྣམས་བྲེགས། །དབྱུག་པ་དང་ནི་ཐོད་པ་ཐོགས། །མྱ་ངན་ལུས་རྣམས་ཀེང་རུས་འབྱུང༌། །ཀྱེ་མ་རྣལ་འབྱོར་མི་རྟོག་གོ །བདག་ཅག་རྣམས་ཀྱིས་བྷ་ཧུ་རི་བཅོམ། །དེ་བྷི་བྷ་ན་ཀོ་ཏི་ནས། །སྲི་མི་ལིའི་གནས་ཆེན་ཕྱེད་དང་གསུམ། །བླ་མ་ནག་པོ་པ་ཡི་ལྟ་བ་ཡིས། །རྣལ་འབྱོར་དྲག་པོ་མ་ཧི་ལར། །མཁའ་འགྲོ་དྲུག་ཅུ་རྩ་བཞི་སྐྲག །སྲི་མི་ལི་བཤིག་བྷ་ཧུ་རི་བསད། །ཀྱེ་མ་བླ་མའི་སྐུ་དགྲ་བསྒྲལ། །བདག་ཅག་མཁའ་སྤྱོད་གནས་སུ་འགྲོ། །མྱ་ངན་གྱི་ལྟ་བ་ཞེས་བྱ་བ་སློབ་དཔོན་མ་ཧི་ལ་ནས་བརྒྱུད་པ་བྷ་ཧུ་རིས་མཛད་པ་རྫོགས་སོ།། །།

༄༅། །སེམས་ཙམ་གྱི་ལྟ་བ་ཞེས་བྱ་བ་བཞུགས་སོ། །
སློབ་དཔོན་མཻ་ཏྲི་པས་མཛད།

༄༅། །རྒྱ་གར་སྐད་དུ། ཙིཏྟ་མ་ཏ་དྲྀཥྚི་ནཱ་མ། བོད་སྐད་དུ། སེམས་ཙམ་གྱི་ལྟ་བ་ཞེས་བྱ་བ། དཔལ་དགྱེས་པའི་རྡོ་རྗེ་ལ་ཕྱག་འཚལ་ལོ། །ནམ་མཁའ་ཞེས་བྱའི་གྲུ་ལ་ནི། །ལུས་ངག་ཡིད་གསུམ་དཀྲུགས་ཤིང་བྱ། །བླ་མའི་མན་ངག་གཞུང་ཤིང་བཙུགས། །སེམས་ཀྱི་བརྟན་པས་གྲུ་མནན་ཞིང༌། །ཕ་རོལ་སྒྲོལ་བར་བྱེད་པ་ལས། །འདི་ལས་ཐབས་གཞན་རྣལ་འབྱོར་པར། །ཡོད་པ་དག་ནི་མ་ཡིན་ནོ། །འདི་ལས་རྣམ་རྟོག་ཡོད་མིན་ལ། །དཀྲུགས་ཤིང་དག་ཀྱང་ཡོད་མ་ཡིན། །རླུང་ཉིད་ཀྱིས་ནི་དེད་ནས་འགྲོ། །ཐབས་ཀྱིས་དེ་རུ་བརྟོལ་ཏེ་གནས། །གྲུ་འདི་མྱུར་བར་མ་བསྐྱོད་ན། །བར་ནས་ཆོམ་པོའི་འཇིགས་པ་ཆེ། །རྒྱ་མཚོའི་ཆུ་རླབས་གཡོས་པ་ཡིས། །སྲིད་གསུམ་གཡང་སར་རྣལ་འབྱོར་ལྷུང༌། །སེམས་ཀྱི་གྲུ་འདི་བརྟན་བཟུང་ལ། །ཕ་རོལ་དག་ཏུ་བསྒྲལ་བར་བྱ། །འདི་ལས་ཐབས་གཞན་རྣལ་འབྱོར་པར། །ཡོད་པ་དག་ནི་མ་ཡིན་ནོ། །མ་རྟོགས་པ་ནི་ཐམས་ཅད་ཀྱིས། །བྱེ་བྲག་ཏུ་ནི་སྨྲ་བར་བྱེད། །ལྟ་དྲུག་ཆོས་རྣམས་ཐམས་ཅད་ཀྱང༌། །གྲུ་འདི་གཅིག་ཏུ་འདུས་པར་གྱུར། །སེམས་ཀྱི་གྲུ་འདི་བརྟན་བཟུང་ལ། །ཕ་རོལ་དག་ཏུ་བསྒྲལ་བར་བྱ། །འདི་ལས་ཐབས་གཞན་རྣལ་འབྱོར་པར། །ཡོད་པ་དག་ནི་མ་ཡིན་ནོ། །མཐའ་གཅིག་ནས་ནི་དྲངས་བྱས་ནས། །གྲུ་འདི་གྱེན་ལ་བགྲོད་པར་བྱ། །ས་ར་ཧ་ནི་སྨྲ་བར་བྱེད། །སེམས་ནི་སྟོང་ཉིད་གནས་སུ་ཐིམ། །སེམས་ཀྱི་གྲུ་འདི་བརྟན་བཟུང་ལ། །ཕ་རོལ་དག་ཏུ་བགྲོད་པར་བྱ། །འདི་ལས་ཐབས་གཞན་རྣལ་འབྱོར་པར། །ཡོད་པ་དག་ནི་མ་ཡིན་ནོ། །སེམས་ཙམ་གྱི་ལྟ་བ་ཞེས་བྱ་བ་སློབ་དཔོན་ས་ར་ཧ་ནས་བརྒྱུད་པ་སློབ་དཔོན་མཻ་ཏྲི་པས་གསུངས་པ་རྫོགས་སོ།། །།

༄༅། །སྙིང་རྗེ་ཐོད་པ་སྤྱོད་པའི་ལྟ་བ་ཞེས་བྱ་བ་བཞུགས་སོ། །
སློབ་དཔོན་ས་ར་བྷ་ཁས་མཛད། 

༄༅། །རྒྱ་གར་སྐད་དུ། ཀཱ་རུ་ཎ་ཀ་པཱ་ལ་ཙཱརྻཿདྲྀཥྚི་ནཱ་མ། བོད་སྐད་དུ། སྙིང་རྗེ་ཐོད་པ་སྤྱོད་པའི་ལྟ་བ་ཞེས་བྱ་བ། དཔལ་བདེ་མཆོག་ལ་ཕྱག་འཚལ་ལོ། །ནམ་མཁའ་གསེར་གྱི་ཡུ་བ་ཅན། །གདུགས་རྟིང་མགོ་ལ་འཛིན་ནས་གནས། །རྡོ་རྗེ་མཁའ་འགྲོ་གཤེགས་པར་མཛོད། །དྷ་རི་མཁའ་འགྲོ་མ་ཡི་སྲས། །ཅི་ཕྱིར་ཞེ་ན་དེ་ཡི་ནི། །དྲིན་གྱིས་རྣལ་འབྱོར་བསམ་པ་འགྲུབ། །སྟོང་ཉིད་ཁམ་ཕོར་ལག་ཏུ་ཐོགས། །ཐབས་ཀྱི་ཁུ་བས་བཀང་བྱས་ནས། །སངས་རྒྱས་ཞིང་དུ་ཕྱིན་ཏེ་གནས། །སྲིད་གསུམ་བཅིང་བ་རྩད་ནས་བཅད། །མཁའ་འགྲོ་མ་བརྒྱད་རྟག་ཏུ་བསྲུངས། །སྒོ་བཅུ་དག་ནི་རྒྱ་ཡིས་བཏབ། །དྷ་རི་ཀ་ནི་སྨྲ་བར་བྱེད། །ཀུན་ལ་ཁྱབ་ཀྱང་གཅིག་གིས་ནི། །དེ་ཡི་མཚན་ཉིད་རྟོགས་མེད་ན། །བདག་གིས་ཇི་ལྟར་བསྟན་པར་བྱ། །དྷ་རི་མཁའ་འགྲོ་མ་ཡི་སྲས། །ཅི་ཕྱིར་ཞེ་ན་དེ་ཡིས་ནི། །བསམ་པ་ཡིད་བཞིན་འགྲུབ་པར་འགྱུར། །སྙིང་རྗེ་ཐོད་པ་སྤྱོད་པའི་ལྟ་བ་ཞེས་བྱ་བ་སློབ་དཔོན་དྷ་རི་ཀ་པ་ནས་བརྒྱུད་པ་སློབ་དཔོན་ས་ར་བྷ་ཁས་མཛད་པ་རྫོགས་སོ།། །།

༄༅། །འབྲེལ་མེད་ཀྱི་ལྟ་བ་ཞེས་བྱ་བ་བཞུགས་སོ། །སློབ་དཔོན་ནག་པོ་པས་མཛད།

༄༅། །རྒྱ་གར་སྐད་དུ། ཨ་སཾ་བནྡྷ་དྲྀཥྚི་ནཱ་མ། བོད་སྐད་དུ། འབྲེལ་མེད་ཀྱི་ལྟ་བ་ཞེས་བྱ་བ། བླ་མ་རྣམས་ལ་ཕྱག་འཚལ་ལོ། །ནོར་དང་ལང་ཚོའི་རིགས་ཀྱིས་དྲེགས། །རྒྱ་མཚོའི་ནང་དུ་གྲུ་ཞིག་པ། །སླར་ཡང་འདུ་བར་འགྱུར་རམ་ཅི། །བདག་ཉིད་འཇིག་པར་འགྱུར་བའི་དུས། །དེ་དག་གཅིག་ཀྱང་སྣང་བ་མེད། །ཁྱོད་དང་ང་ཞེས་བྱ་བ་ནི། །འཕྲད་པར་འགྱུར་བ་ག་ལ་ཡོད། །རྒྱ་མཚོའི་ནང་དུ་གྲུ་ཞིག་པ། །སླར་ཡང་འདུ་བར་འགྱུར་རམ་ཅི། །ཕ་དང་མ་དང་བུ་ཚ་རྣམས། །གར་ལ་བལྟ་ཕྱིར་འདུས་པ་འདྲ། །གར་མཁན་སོང་ནས་ལྟད་མོ་གྱེས། །ཁྱོད་དང་ང་ཞེས་བྱ་བ་ནི། །འཕྲད་པར་འགྱུར་བ་ག་ལ་ཡོད། །རྒྱ་མཚོའི་ནང་དུ་གྲུ་ཞིག་པ། །སླར་ཡང་འདུ་བར་འགྱུར་རམ་ཅི། །ཚོང་དུས་དག་གམ་སྲང་དག་གམ། །རིའམ་ཐང་ངམ་ཆུ་འགྲམ་དུ། །ལུས་ངག་གང་གི་སར་འཇིགས་པ། །བདག་གིས་དེ་ནི་མ་ཤེས་སོ། །ཁྱོད་དང་ང་ཞེས་བྱ་བ་ནི། །ཕྲད་པར་འགྱུར་བ་ག་ལ་ཡོད། །རྒྱ་མཚོའི་ནང་དུ་གྲུ་ཞིག་པ། །སླར་ཡང་འདུ་བར་འགྱུར་རམ་ཅི། །ཀ་ན་པ་ནི་སྨྲ་བར་བྱེད། །བདག་གིས་འདི་ལས་རྟོགས་པ་མེད། །འགྲོ་འོང་བྱས་པས་བདག་ཉིད་བཅོམ། །ཁྱོད་དང་ང་ཞེས་བྱ་བ་ནི། །འཕྲད་པར་འགྱུར་བ་ག་ལ་ཡོད། །རྒྱ་མཚོའི་ནང་དུ་གྲུ་ཞིག་པ། །སླར་ཡང་འདུ་བར་འགྱུར་རམ་ཅི། །སློབ་དཔོན་ནག་པོ་པས་མཛད་པའི་འབྲེལ་མེད་ཀྱི་ལྟ་བ་ཞེས་བྱ་བ་རྫོགས་སོ།། །།

༄༅། །དེ་བཞིན་ཉིད་ཀྱི་ལྟ་བ་ཞེས་བྱ་བ་བཞུགས་སོ། །
སློབ་དཔོན་དྷ་རི་ཀ་པས་མཛད།

༄༅། །རྒྱ་གར་སྐད་དུ། ཏ་ཐཱ་ཏཱ་བྀཥྚི་ནཱ་མ། བོད་སྐད་དུ། དེ་བཞིན་ཉིད་ཀྱི་ལྟ་བ་ཞེས་བྱ་བ། དེ་བཞིན་གཤེགས་པ་རྣམས་ལ་ཕྱག་འཚལ་ལོ། །དེ་བཞིན་ཉིད་ཀྱི་ཤིང་དྲུང་ལ། །རྩ་བ་ཡལ་ག་དམིགས་པ་མེད། །མེ་ཏོག་འབྲས་བུ་རྟག་ཏུ་འབྱིན། །ཀྱེ་མ་ཤིང་འདི་ངོ་མཚར་ལྟོས། །ས་བོན་མྱུ་གུ་མེད་པ་ཡི། །འབྲས་བུ་དཔག་ཏུ་མེད་པ་འབྱུང༌། །དེ་ཡི་རང་བཞིན་ཇི་ལྟ་བུ། །ནམ་མཁའ་ཆང་པར་བཅུག་ནས་ནི། །ཁུ་ཚུར་དག་གིས་གཅོག་པ་བཞིན། །ཤིང་དེ་གཅོག་པ་དེ་དང་འདྲ། །རྩ་བ་དག་ཀྱང་ཡོད་གྱུར་ལ། །ཡལ་ག་དག་ཀྱང་ཡོད་པ་ཡིན། །ཤིང་གིས་ནམ་མཁའ་ཁྱབ་པར་སྣང༌། །ཀྱེ་མ་ལྟོས་དང་ཤིང་འདི་ལ། །ནམ་མཁའ་ཁྱབ་པ་ངོ་མཚར་ཆེ། །ཀྱེ་མ་ཤིང་འདི་ངོ་མཚར་ལྟོས། །ས་བོན་མྱུ་གུ་མེད་པ་ཡི། །འབྲས་བུ་དཔག་ཏུ་མེད་པ་འབྱུང༌། །དེ་བཞིན་ཉིད་ཀྱི་ཤིང་འདི་ཡི། །མཚན་ཉིད་ཁྱོད་ཀྱིས་རྟོགས་པ་མེད། །བདག་གིས་བརྟན་པར་རྟོགས་པར་འགྱུར། །དྷ་རི་པ་ནི་སྨྲ་བར་བྱེད། །འདི་ལ་ལེ་ལོ་བྱས་པ་ཡིས། །མཐའ་རུ་ཕྱིན་པར་མ་གྱུར་པས། །བར་དུ་ཕུང་པར་མ་བྱེད་ཅིག །ཀྱེ་མ་ཤིང་འདི་ངོ་མཚར་ལྟོས། །ས་བོན་མྱུ་གུ་མེད་པ་ཡི། །འབྲས་བུ་དཔག་ཏུ་མེད་པ་འབྱུང༌། །དེ་བཞིན་ཉིད་ཀྱི་ལྟ་བ་ཞེས་བྱ་བ་སློབ་དཔོན་ཆེན་པོ་དྷ་རི་ཀ་པས་མཛད་པ་རྫོགས་སོ།། །།

༄༅། །ཚུུལ་ཁྲིམས་ཀྱི་སྤྱོད་པ་གླུར་བླངས་པ་ཞེས་བྱ་བ་བཞུགས་སོ། །
སློབ་དཔོན་དཔལ་མར་མེ་མཛད་ཡེ་ཤེས་ཀྱིས་མཛད།

༄༅། །རྒྱ་གར་སྐད་དུ། ཙཱརྻ་གཱི་ཏི། བོད་སྐད་དུ། སྤྱོད་པའི་གླུ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །དཔལ་རྡོ་རྗེ་གདན་པ་ལ་ཕྱག་འཚལ་ལོ། །གཟུགས་བརྙན་ཅི་འདྲར་འགྲོ་བའི་སྲིད་པ་དེ་འདྲ་སྟེ། །རང་གི་ངོ་བོ་བརྟགས་ན་རང་བཞིན་ཡོད་མ་ཡིན། །རང་གི་ངོ་བོ་གཟུགས་བརྙན་འདྲར་ཤེས་མ་སྐྱེས་པས། །ཀྭ་ཡེ་རྨོངས་པའི་སེམས་ཁྱོད་མི་ཤེས་མ་བྱེད་ཅིག །དྲི་མེད་མཁའ་དང་རྒྱས་པའི་ནོར་བུ་མེ་ལོང་ལ། །དེ་ལ་གསལ་བར་སྣང་བ་བདག་དང་འགྲོ་བ་ཀུན། །ཇི་ལྟར་བྱས་པ་རང་གི་གཟུགས་བརྙན་ལ་འཁྲུལ་ལྟར། །བདག་གཞན་འབྱེད་པའི་འཁྲུལ་པ་ལ་ནི་ཅི་ཕྱིར་གནས། །གང་གིས་གཟུགས་བརྙན་ལ་ནི་རྟག་པར་ཤེས་ཤིང་རྟོག །དེ་ནི་ཕྱུགས་དང་འདྲ་སྟེ་གྲིབ་མ་ལ་ཟོལ་ཡིན། །དཀྱིལ་འཁོར་འཁོར་ལོ་བསྒོམ་པ་བརྟན་པར་བྱ་བ་སྟེ། །དེ་ཉིད་ཤེས་པའི་རྣལ་འབྱོར་པ་ཡིས་དེར་མི་གནས། །མཚོན་པར་བྱ་བ་མཆོག་ཏུ་བདེ་ཆེན་གཅེས་པ་སྟེ། །དཀྱིལ་འཁོར་དེ་ལ་བསྡུས་ཏེ་བརྟན་པར་བྱ་བ་ཡིན། །ཁྱོད་ཀྱིས་བརྟགས་ཤིང་དཔྱད་པའི་ཚུལ་ནི་གང་ཡིན་པ། །དེ་ལ་དེ་ཉིད་རང་བཞིན་ཡིན་པར་ཇི་ལྟར་སེམས། །ཇི་སྲིད་དེ་ཉིད་རང་བཞིན་ཡོངས་སུ་མ་ཤེས་པ། །དེ་སྲིད་བྱང་ཆུབ་བླ་ན་མེད་པ་ཇི་ལྟར་འགྲུབ། །རྣམ་རྟོག་སྤྲོས་པ་མ་ལུས་དངོས་པོ་མེད་པ་སྟེ། །དེ་དག་མཆོག་ཏུ་བདེ་བ་ཆེན་པོའི་རང་བཞིན་ཡིན། །འཇིག་རྟེན་ཆོས་བརྒྱད་དག་ལ་སེམས་ནི་མཉམ་པ་དང༌། །ཏིང་འཛིན་ཚོགས་ལ་རབ་ཏུ་གནས་པར་འགྱུར་བར་གྱིས། །གནས་ན་ཤིན་ཏུ་རྣམ་པར་དག་པར་འགྱུར་བ་སྟེ། །སྤྲོས་པའི་སྤྱོད་པ་མ་ལུས་ཡོངས་སུ་སྤོང་བ་ཡིན། །རྣམ་པར་རྟོག་པ་སྣ་ཚོགས་ཀྱིས་ནི་དངོས་གང་བསྐྱེད། །དེ་ནི་མཆོག་ཏུ་རྣམ་པར་དག་པའི་རང་བཞིན་མིན། །སྤྲོས་པ་དང་ནི་རྣམ་རྟོག་མ་ལུས་ཡོད་མིན་ལ། །དེ་ནི་དེ་བཞིན་ཉིད་དེ་མཆོག་ཏུ་རྣམ་དག་དངོས། །དེ་བཞིན་ཉིད་ཀྱི་ཏིང་འཛིན་མེ་ཆེན་འབར་བ་སྟེ། །ཉོན་མོངས་སོག་མ་མ་ལུས་སྲེག་པར་བྱེད་པ་ཡིན། །གང་ཚེ་འཇིག་རྟེན་ཡོངས་སུ་ཤེས་པར་གྱུར་པ་ན། །དེ་ཚེ་འགྲོ་བ་ཐམས་ཅད་ནམ་མཁའ་བཞིན་དུ་གྱུར། །འགྲོ་བའི་རང་བཞིན་མཁའ་འདྲ་བ་ལ་མི་འཁྲུལ་ཞིང༌། །རྣམ་རྟོག་རབ་རིབ་ཀྱིས་རྨོངས་ལྡོངས་པར་མ་བྱེད་ཅིག །འགྲོ་བ་སྔོན་ཆད་ཅི་འདྲ་ཕྱིས་ཀྱང་དེ་འདྲ་སྟེ། །སྔ་ཕྱི་དག་དང་བར་ལ་ཁྱད་པར་ཡོད་མ་ཡིན། །རབ་རིབ་ཅན་གྱིས་ཇི་ལྟར་མཁའ་ལ་སྐྲ་མཐོང་དང༌། །རྣམ་རྟོག་རབ་རིབ་འཇིག་རྟེན་མཐོང་ལ་ཁྱད་པར་མེད། །རྣམ་རྟོག་རང་བཞིན་མཁའ་དང་མཉམ་པའི་རང་བཞིན་དུ། །བརྟགས་པའི་རང་བཞིན་མ་ལུས་པ་དག་བསྒོམ་པར་གྱིས། །སྡིག་པའི་རྣམ་སྨིན་ཆོམ་རྐུན་འཇིགས་པ་མཐོང་བ་ཡིས། །ཀྭ་ཡེ་ཚུལ་ཁྲིམས་ནོར་ཆེན་བསྲུང་ཕྱིར་མེལ་ཚེ་བྱོས། །སྲིད་པའི་མཚན་རིང་དག་ལ་གཏི་མུག་གཉིད་ལོག་གིས། །ཀྭ་ཡེ་སེམས་ནི་བག་མེད་མ་བྱེད་མེལ་ཚེ་བྱོས། །ཉི་མ་མེད་ན་ཉིན་མོ་ཡོད་པ་མིན་པ་ལྟར། །ཚུལ་ཁྲིམས་ནོར་དང་བྲལ་ལ་བསམ་གཏན་ག་ལ་ཡོད། །གཉིད་ལོག་པ་ཡི་ཁང་པར་ཆོམ་རྐུན་ཞུགས་པ་ཡིས། །ཀྭ་ཡེ་ཁྱོད་ཀྱི་ཚུལ་ཁྲིམས་ནོར་ཆེན་འཕྲོག་ག་རེ། །སྐད་ཅིག་ཙམ་ཡང་བྱ་བ་ངན་ལ་མ་ཆགས་པར། །དེ་ཉིད་ཉི་མ་མ་ཤར་བར་དུ་མེལ་ཚེ་བྱོས། །ཇི་སྲིད་དེ་ཉིད་ཉི་མ་དག་ནི་ཤར་བ་ན། །དེ་སྲིད་སྲིད་པར་ནོར་བུ་བཞིན་དུ་ཅི་དགར་སྤྱོད། །བདག་ནི་གང་ཡིན་འགྲོ་བ་ཁྱེད་རྣམས་དེ་ཡིན་ཏེ། །རང་གཞན་འབྱེད་པའི་ནང་གིས་གནོད་པར་མ་བྱེད་ཅིག །རྣམ་རྟོག་ནང་གི་གནོད་པ་འདི་ནི་གཞོམ་བྱ་སྟེ། །སྦྲུལ་དུག་ལྟ་བུ་དེ་ནི་བདུད་རྩིའི་རོས་ཞི་བྱ། །ནང་གི་གནོད་པ་སྦྲུལ་དུག་མགོ་མང་ལྟ་བུ་སྟེ། །འགྲོ་བ་མ་ལུས་སྣ་ཚོགས་རྟོག་པར་ཤེས་ན་ནི། །དེ་བཞིན་ཉིད་དེ་བདུད་རྩི་ཆེན་པོའི་རོ་ཞེས་བྱ། །རྣལ་འབྱོར་ཆེན་པོའི་སེམས་ཀྱི་ངལ་བསོའི་གནས་གང་ཡིན། །བདུད་རྩི་ཆེན་པོའི་རོ་ནི་རྟག་ཏུ་བཏུང་བྱས་ན། །བདེ་བ་ཆེན་པོའི་མྱ་ངན་འདས་མཆོག་ཤེས་པར་འགྱུར། །གཅེར་བུ་སྦྱིན་སྲེག་བྱེད་པ་བྲམ་ཟེ་མ་ཡིན་ཞིང༌། །རལ་པ་འཛིན་པ་དང་ནི་རིགས་དང་རྒྱུད་ཀྱིས་མིན། །གང་ཞིག་ལུས་དང་ངག་དང་ཡིད་ནི་ཡོངས་དག་ན། །དེ་ལྟ་བུ་ནི་བྲམ་ཟེ་ཡིན་པར་སངས་རྒྱས་གསུངས། །སྡིག་པ་བཅུ་པོ་གང་ཡིན་པ་ནི་སྤང་བྱ་ཞིང༌། །དགེ་བ་བཅུ་པོ་ཡོན་ཏན་སྟོབས་དང་ལྡན་པར་བྱ། །དམན་པའི་རིགས་སུ་སྐྱེས་ཀྱང་འདི་ན་གང་གི་ཚེ། །མ་ཤི་བར་དུ་ཆོས་མ་ཡིན་པར་སྤྱད་མི་བྱ། །བཟོད་པའི་ཆོས་འཛིན་པ་ཡིས་ཁྲོ་བ་ལས་རྒྱལ་ཞིང༌། །ཡུལ་གྱི་བདེ་བ་འདོད་པ་མ་ལུས་སྤང་བར་བྱ། །བདེ་བའི་ཆོས་ཀྱི་མཚོ་ལ་རྟག་ཏུ་ཁྲུས་བྱ་ཞིང༌། །འདུན་པའི་སྐྱོན་དང་འཇིགས་སྡང་གཏི་མུག་བསྐྱེད་མི་བྱ། །ཡང་དང་ཡང་དུ་ཀེང་རུས་བཞོན་པ་ལ་ཞོན་ཞིང༌། །རྟག་ཏུ་མི་གཙང་འཛག་པ་རྨོངས་པས་མ་ཚོར་རམ། །འདོད་དང་གཏི་མུག་ངན་འགྲོའི་ལམ་ཡོངས་སྤང་བྱ་ཞིང༌། །ཀྭ་ཡེ་སེམས་ཁྱོད་རང་གིས་རང་གི་དྲི་མ་ཁྲུས། །གུས་པས་བླ་མ་དམ་པའི་ཆུ་མིག་བསྟེན་བྱ་ཞིང༌། །གཏི་མུག་ཆེན་པོའི་དྲི་མས་གང་གོས་ཟད་པར་བྱ། །བླ་མའི་མན་ངག་དེ་ཉིད་དྲི་མེད་ཆུ་ཡིན་པས། །དེ་བླངས་ནས་ནི་རང་ཉིད་བཀྲུ་བར་ཤེས་པར་བྱ། །སེམས་ཁྱོད་ཡོངས་སུ་གོ་བར་གྱིས་ལ་རང་ལ་ནི། །ཡོངས་སུ་བལྟ་ཞིང་གཏི་མུག་མུན་ནག་ཆེན་པོ་སྦྱང༌། །མི་ནི་གང་ཞིག་ཐུབ་པའི་ཆོས་གཏམ་མི་ཉན་པ། །དེ་ནི་ཆུ་དང་ནགས་ཀྱི་མི་དང་མཉམ་པ་ཡིན། །ངེས་པར་འཇིག་རྟེན་འཇིག་རྟེན་ཕ་རོལ་འགྲོ་བས་ན། །ཐུབ་པའི་ཆོས་ཀྱི་གཏམ་ནི་མཉན་པར་བྱ་བ་ཡིན། །ཐུབ་པའི་ཆོས་ཐོས་ནས་ནི་ཆོས་མིན་གནས་མི་བྱ། །མནར་མེད་འགྲོ་ལ་སུས་ཀྱང་གཟུང་བར་མི་ནུས་པས། །ཆོས་ཐོས་ནས་ནི་ཆོས་ཀྱི་དོན་བཞིན་གང་བསྒོམས་པ། །དེས་ནི་བདེ་བར་མཐོ་རིས་ཐར་པའི་འབྲས་བུ་ཐོབ། །གཏི་མུག་མུན་ནག་དག་ལ་ཆོས་ནི་སྒྲོན་མེ་སྟེ། །སྲིད་པའི་མཚོ་ལས་སྒྲོལ་བར་བྱེད་པའི་གཟིངས་ཡིན་ནོ། །སློབ་དཔོན་ཆེན་པོ་དཔལ་མར་མེ་མཛད་ཡེ་ཤེས་ཀྱིས་མཛད་པའི་ཚུལ་ཁྲིམས་ཀྱི་སྤྱོད་པ་གླུར་བླངས་པ་རྫོགས་སོ།། །།པཎྜི་ཏ་བཛྲ་པཱ་ཎི་དང༌། ལོ་ཙཱ་བ་དགེ་སློང་ཆོས་ཀྱི་ཤེས་རབ་ཀྱིས་བསྒྱུར་ཞིང་ཞུས་ཏེ་གཏན་ལ་ཕབ་པའོ། །

༄༅། །སྤྱོད་པའི་གླུའི་འགྲེལ་པ་བཞུགས་སོ། །
སློབ་དཔོོན་དབལ་མར་མེ་མཛད་ཡེ་ཤེས་ཀྱིས་མཛད། 

༄༅། །རྒྱ་གར་སྐད་དུ། ཙཱརྻ་གཱི་ཏི་བྲྀཏྟི། བོད་སྐད་དུ། སྤྱོད་པའི་གླུའི་འགྲེལ་པ། །འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །རྣམ་པ་ཀུན་གྱི་མཆོག་ལྡན་པ། །ཟུང་འཇུག་སྐུ་ལ་ཕྱག་འཚལ་ཏེ། །སྤྱོད་པའི་གླུ་ཡི་དོན་དབྱེ་བ། །གཞན་ལ་ཕན་པའི་བློ་ཡིས་བྲི། །འདིར་ཡང་དག་པའི་ལྟ་བ་རྣམ་པ་གཉིས་ཀྱི་དབང་དུ་བྱས་ནས། རྡོ་རྗེའི་གླུས་འོད་གསལ་བ་དང༌། འགོག་པ་དང༌། དོན་དམ་པའི་བདེན་པ་གཙོར་བསྟན་ནས། སྤྱོད་པའི་གླུས་བདག་བྱིན་གྱིས་བརླབ་པ་དང༌། ལམ་གྱི་བདེན་པ་དང༌། ཀུན་རྫོབ་ཀྱི་བདེན་པ་བསྟན་པའི་ཕྱིར། གཟུགས་བརྙན་ཅི་འདྲར་ཞེས་བྱ་བ་ལ་སོགས་པ་ལས། འདིར་ཤེས་རབ་ཀྱི་མིག་གིས་བལྟ་བར་བྱ་བའི་ཡུལ་ནི་གཉིས་ཏེ། མེད་པ་དང༌། ཡོད་པར་བྱ་བའི་རང་བཞིན་ནོ། །མེད་པ་ནི་དེ་མ་ཡིན་པ་ལ་དེར་སྣང་བ་སྟེ། དཔེར་ན་རབ་རིབ་ཅན་གྱི་ཤེས་པ་བཞིན་ནོ། །གཟུགས་བརྙན་ཅི་འདྲར་ཞེས་པ་ནི། དེ་ལ་ཆོས་གསུམ་སྟེ། མེ་ལོང་གཡའ་མེད་པ་དང༌། བཞིན་ཉེ་བར་གནས་པ་དང༌། ནམ་མཁའ་སྒྲིབ་གཡོགས་མེད་པ་ལ་བཞིན་གྱི་གཟུགས་བརྙན་སྣང་བའོ། །དེ་བཞིན་དུ་སེམས་དང་རླུང་གི་རྣམ་འཕྲུལ་ལ་ལས་དང་མ་རིག་པས་ཁྱད་པར་དུ་བྱས་པ་ལ་སྲིད་པ་གསུམ་གྱི་འགྲོ་བ་རྣམས་གཟུགས་བརྙན་ལྟར་གསལ་བར་སྣང་སྟེ། དེའང་སྣང་བ་ཙམ་ལས་དོན་ལ་གྲུབ་པ་འགའ་ཡང་མེད་དོ། །དེའི་ཕྱིར། རང་གི་ངོ་བོ་བརྟགས་ན་རང་བཞིན་ཡོད་མ་ཡིན། །ཞེས་བྱ་སྟེ། ཇི་ལྟར་བརྟགས་པས་མེད་པར་ཤེས་ཤེ་ན། བདག་དང་ཁམས་གསུམ་པའི་རང་གི་ངོ་བོ་གཟུགས་བརྙན་ལྟར་སྣང་བ་ཙམ་དུ་ཤེས་ལ། དེ་མ་སྐྱེས་པར་ཤེས་པའོ། །དེའི་ཕྱིར། ཀྭ་ཡེ་ཞེས་བོས་ནས་གདམས་པ། གཟུགས་བརྙན་ལ་འཁྲུལ་པར་མ་བྱེད། གཟུགས་བརྙན་གྱི་རང་བཞིན་མི་ཤེས་པར་མ་བྱེད། ཅེས་བྱའོ། །དེ་ལྟར་མདོར་བསྟན་ནས། དཔེ་དོན་གྱིས་མཚན་ཉིད་རྒྱས་པར་བསྟན་པའི་ཕྱིར། དྲི་མེད་མཁའ་དང་ཞེས་བྱ་བ་ལ་སོགས་པ་ལ། ནམ་མཁའ་དྲི་མ་མེད་པ་དང༌། ནོར་བུ་དང་མེ་ལོང་དག་པ་དང༌། བཞིན་གསུམ་འདུས་པ་ལས་གཟུགས་བརྙན་སྣང་བ་དེ་བཞིན་དུ། སེམས་དང༌། རླུང་དང༌། ལས་དང༌། མ་རིག་པས་ཁྱད་པར་དུ་བྱས་པ་ལས་བདག་དང་ཁམས་གསུམ་པའི་གཟུགས་བརྙན་སྣང་བ་སྟེ། གཟུགས་བརྙན་དེ་ལ་འཁྲུལ་ནས་རྟག་པ་དང་ཡང་དག་པར་ཤེས་པ་ནི་སེང་གེ་རང་གི་གྲིབ་མ་ལ་རྒོལ་བས་རྒྱ་མཚོར་ཤི་བ་དང་འདྲ་སྟེ། བླུན་པའོ། །ཡང་བརྡ་མི་ཤེས་པའི་བྱིས་པ་རང་གི་བཞིན་གྱི་གཟུགས་བརྙན་ལ་བྲེད་པ་དང་འདྲ་སྟེ། བླུན་པའོ། །དེ་བཞིན་དུ་བདག་དང་ཁམས་གསུམ་པ་གཟུགས་བརྙན་ལྟར་སྣང་བ་ལ་བདག་དང་གཞན་དུ་ཅིའི་ཕྱིར་འཁྲུལ་ཏེ། འཁྲུལ་པར་མ་བྱེད། ཅེས་བྱའོ། །དེའང་མདོ་ལས། ཇི་ལྟར་མེ་ལོང་ངོས་ལ་ནི། །གཅིག་དང་དུ་མ་སྤངས་པའི་གཟུགས། །སྣང་ཡང་དེ་ནི་ཡོད་མིན་ལྟར། །དེ་བཞིན་དངོས་རྣམས་ངོ་བོ་ཉིད། །ཅེས་པ་དང༌། ཡང༌། དོན་ཡོད་མ་ཡིན་སེམས་དེ་ནི། །ཕྱི་རོལ་དོན་མཐོང་ལོག་པ་ཡིན། །བག་ཆག་ཀྱིས་ནི་དཀྲུགས་པའི་ཡིད། །དོན་དུ་སྣང་ཡང་འབྱུང་བ་ཡིན། །ཞེས་གསུངས་པས། བདག་དང་ཁམས་གསུམ་པའི་དངོས་པོ་ཚུ་རོལ་མཐོང་བའི་ཤེས་པ་དང༌། ཤེས་བྱ་མ་ལུས་པ་ནམ་མཁའི་མེ་ཏོག་ལྟར་ཤེས་པར་བྱའོ། །དེ་ནི་ཡོད་པའི་རང་བཞིན་མཐོང་བའི་དབང་དུ་བྱས་ནས། དཀྱིལ་འཁོར་འཁོར་ལོ་བསྒོམ་པ་བསྟན་པར་བྱ་བ་སྟེ། ཞེས་བྱ་བ་དེ་ལ་ལྔ་སྟེ། རྟེན་འབྲེལ་ལ་མཐུ་ཡོད་པ་དང༌། དེ་ཡིན་པ་དང༌། དེར་ཤེས་པ་དང༌། དེར་བསྒོམ་པ་དང༌། བྱིན་གྱི་རླབས་འབྱུང་བའོ། །དེ་ལྟར་ཡོད་པ་མ་ཡིན་པའི་དོན་བསལ་ནས། སེམས་དང་རླུང་གཉིས་ཟག་མེད་ཀྱི་ཡོན་ཏན་གྱིས་ཁྱད་པར་དུ་བྱས་པའི་ཚེ་རྟེན་དང་བརྟན་པ་ལྷའི་འཁོར་ལོར་སྣང་སྟེ། ཉེར་ལེན་གྱི་རྒྱུ་སེམས་གསུམ་དང༌། །ལྷན་ཅིག་བྱེད་པའི་རྐྱེན་རླུང་དང༌། ཟག་མེད་ཀྱི་ཡོན་ཏན་གསུམ་འདུས་པ་ལས་ཡིད་ཀྱི་ལུས་སྒྱུ་མ་ལ་སོགས་པ་ལྟར་སྣང་བའོ། །དེའང་དེ་ཡིན་པའི་རང་བཞིན་བསྟན་པའི་ཕྱིར། རང་བཞིན་གྱིས་ཟག་པ་མེད་པའི་ཡོན་ཏན་ཐམས་ཅད་ཀྱི་རང་བཞིན་ཞེས་བྱ་བ་དེ་མེད་ན་མེད་པའི་ཕྱིར་རོ། །དེའང་ཤེས་བྱེད་ཡང་དག་པའི་དགེ་བའི་བཤེས་གཉེན་ལ་བརྟེན་ནས་བདག་བྱིན་གྱིས་བརླབ་པའི་རང་བཞིན་དུ་དཔེ་གསུམ་དང་བཅུ་གཉིས་ཀྱི་སྒོ་ནས་མཚོན་ཞིང་ཤེས་པ་དང༌། དེའང་དབང་པོ་ལྔས་དབང་བྱས་ནས་བསྒོམ་པ་དང༌། དེ་ལས་བྱིན་གྱི་རླབས་ཀྱིས་ཆོས་ཐམས་ཅད་སྒྱུ་མ་ལྟར་སྣང་བ་ལ་ངེས་པའི་ཤེས་པ་སྐྱེ་བའོ། །གཞན་ཡང་ལྷས་རྟག་ཏུ་སྐྱོང་བ་ལ་སོགས་པའི་ཕན་ཡོན་འཕགས་པ་ལྷས་བཤད་པ་ལས་ཤེས་པར་བྱའོ། །དེ་ཉིད་ཤེས་པའི་རྣལ་འབྱོར་པ་ཡིས་དེར་མི་གནས། །ཞེས་བྱ་བ་ནི་སྒྱུ་མར་ཤེས་ཀྱང་སྒྱུ་མས་བྱས་པའི་བུད་མེད་ལ་ཆགས་པ་སྐྱེ་བ་དང་འདྲ་བར་ཞེན་པ་ཡོད་པས་དེ་འོད་གསལ་གྱིས་སྦྱངས་པའོ། །མཚོན་པར་བྱ་བ་མཆོག་ཏུ་བདེ་ཆེན་གཅེས་པ་སྟེ། །ཞེས་བྱ་བའི་ཚིག་གཉིས་པོ་གོ་སླའོ། །ཁྱོད་ཀྱིས་བརྟགས་ཤིང་དཔྱད་པའི་ཚུལ་ནི་གང་ཡིན་པ། །ཞེས་བྱ་བ་ལ་སོགས་པ་ནི་བདེན་པ་གཉིས་ཀྱི་མཚན་ཉིད་དང་མི་ལྡན་པའི་རྟག་པའི་རྣལ་འབྱོར་པ་དགག་པ་སྟེ། གོ་སླའོ། །ཇི་སྲིད་དེ་ཉིད་རང་བཞིན་ཡོངས་སུ་མ་ཤེས་པ། །དེ་སྲིད་བྱང་ཆུབ་བླ་ན་མེད་པ་ཇི་ལྟར་གྲུབ། །ཅེས་བྱ་བ་ནི་འོད་གསལ་དང་ཟུང་འཇུག་གོ །འོ་ན་བདེ་ཆེན་གྱི་མཚན་ཉིད་གང་ཞེ་ན། རྣམ་རྟོག་སྤྲོས་པ་མ་ལུས་དངོས་པོ་མེད་པ་སྟེ། །ཞེས་བྱ་བ་ནི་འཇིག་རྟེན་པའི་སེམས་བརྒྱ་དྲུག་ཅུ་འགག་པའོ། །དེ་དག་མཆོག་ཏུ་བདེ་བ་ཆེན་པོའི་རང་བཞིན་ཡིན། །ཞེས་བྱ་བ་ནི་འོད་གསལ་བ་རང་གིས་སྦྱོང་བ་ཡིན་ཞེས་བྱའོ། །དེའི་རྒྱུ་ཅི་ཡིན་ཞེ་ན། འཇིག་རྟེན་ཆོས་བརྒྱད་དག་ལ་སེམས་ནི་མཉམ་པ་དང༌། །ཏིང་འཛིན་ཚོགས་ལ་རབ་ཏུ་གནས་པར་འགྱུར་བར་གྱིས། །ཞེས་བྱ་བ་ལ་གཉིས་ཏེ། ཐུན་མོང་དང༌། ཐུན་མོང་མ་ཡིན་པའོ། །ཐུན་མོང་གི་ཚོགས་ནི་ཚུལ་ཁྲིམས་དང་ལྡན་པ་དང༌། ལོངས་སྤྱོད་ལ་མི་ལྟོས་པ་དང༌། བཟོད་པ་དང་ལྡན་པ་དང༌། དམ་བཅའ་བརྟན་པ་དང༌། འདུ་འཛི་སྤོང་བ་དང༌། ཤེས་བཞིན་དང་ལྡན་པ་དང༌། བདེན་པ་གཉིས་ལ་མ་ཡེངས་པའི་དྲན་པ་དང༌། བྱ་བ་དང༌། དེ་མ་ཡིན་པའི་ཤེས་པ་དང༌། སྒྲིབ་པ་ལྔ་སྤོང་བ་དང༌། ཟས་ཀྱི་ཚོད་རིག་པ་དང༌། འཇིག་རྟེན་པའི་སྤྱོད་པ་ལ་བློ་རྣལ་དུ་ཕེབ་པའོ། །ཐུན་མོང་མ་ཡིན་པ་ནི་དབང་བཞི་ལེགས་པར་ཐོབ་པ། བྱང་ཆུབ་ཀྱི་སེམས་བརྟན་པ། བླ་མ་ལ་གུས་པའོ། །དེ་ལྟ་བུའི་ཚོགས་ལ་གནས་ན་ལུས་ངག་ཡིད་གསུམ་དང་སྒྲིབ་པ་གསུམ་ཤིན་ཏུ་རྣམ་པར་དག་པར་འགྱུར་ཏེ། སྤྲོས་པའི་སྤྱོད་པ་མ་ལུས་ཡོངས་སུ་སྤོང་བ་ཡིན། རྣམ་པར་རྟོག་པ་སྣ་ཚོགས་ཞེས་བྱ་བའི་ཚིག་གཉིས་སྤྲོས་པའི་རྣལ་འབྱོར་དགག་པ་སྟེ། གོ་སླའོ། །ཅིའི་ཕྱིར་སྲིད་པ་གསུམ་དང༌། ཇི་ལྟར་སྣང་བ་འཇིག་རྟེན་པའི་སེམས་སྤྲོས་པ་དང༌། རྣམ་པར་རྟོག་པ་མ་ལུས་པ་དོན་དུ་ཡོད་པ་མ་ཡིན་པས། དེའི་ཕྱིར་འོད་གསལ་བ་དེ་ནི་དེ་བཞིན་ཉིད་ཅེས་མཆོག་ཏུ་རྣམ་པར་དག་པའི་རང་བཞིན་ནོ། །དེ་ལ་དབང་པོ་ལྔས་དབང་བྱས་པའི་ཏིང་ངེ་འཛིན་གྱི་མེས་ཉོན་མོངས་པའི་སོག་མ་འཇིག་རྟེན་པའི་སེམས་རྣམས་བསྲེགས་པ་གང་འཇིག་རྟེན་གསུམ་དང་འཇིག་རྟེན་པའི་སེམས་རྣམས་ནམ་མཁའི་དཀྱིལ་ལྟར་ཡོངས་སུ་ཤེས་པ་དེའི་ཚེ། འགྲོ་བ་མ་ལུས་པའི་རྟོག་པ་ནུབ་ནས་ནམ་མཁའ་བཞིན་འགྱུར་རོ། །དེ་ལྟར་ཆོས་ཐམས་ཅད་ནམ་མཁའ་ལྟར་སྣང་བ་ལ་ངེས་པའི་ཤེས་པ་སྐྱེ་བ་ལ་དྲི་མ་སྦྱང་དགོས་པར་གདམས་པ། རྣམ་རྟོག་རབ་རིབ་ཀྱིས་རྨོངས་ལྡོངས་པར་མ་བྱེད་ཅིག །ཅེས་བྱ་བ་ལ། དེ་ཅིའི་ཕྱིར་ཞེ་ན། འགྲོ་བ་གསུམ་པོ་རང་བཞིན་དག་པའི་ངང་དུ་ཁྱད་པར་གང་ཡང་མེད་ལ། རྟོག་པས་བྱེ་བྲག་ཏུ་བྱས་པའོ། །དེའི་དོན་རྒྱས་པར་བསྟན་པ་ནི། རབ་རིབ་ཅན་གྱིས་ཇི་ལྟར་བྱ་ལ་སྐྲ་མཐོང་དང༌། །ཞེས་བྱ་བ་ལ་སོགས་པ་སྟེ། གོ་སླའོ། །ད་ནི་འོད་གསལ་བའི་ཏིང་ངེ་འཛིན་གྱིས་ལས་དང་ཉོན་མོངས་པའི་སྐྱེ་བ་དག་པར་མ་བྱས་ཀྱི་བར་དུ་ལས་ཤིན་ཏུ་ཕྲ་བ་ལའང་འཛེམ་དགོས་པར་བསྟན་པའི་ཕྱིར། སྡིག་པའི་རྣམ་སྨིན་ཆོམ་རྐུན་འཇིགས་པ་མཐོང་བ་ཡི། །ཞེས་བ་ལ་སོགས་པ་སྟེ། གོ་སླའོ། །དེ་ཁོ་ན་ཉིད་ཀྱི་ཉི་མ་འོད་གསལ་བའི་ཏིང་ངེ་འཛིན་གྱིས་ལས་ཀྱི་འཇུག་པ་བཅད་ནས། བཟོད་པ་དེ་དང་ལྡན་པས་རང་གི་རྒྱུད་ལ་དགེ་བའི་ཆོས་རྫོགས་པར་བྱེད་པ་ལ་སོགས་པའི་ཚེ་ན་དེ་མི་དགོས་པས་དེ་སྲིད་ཅི་དགར་སྤྱོད་ཅེས་བྱ་བའོ། །དེ་བས་ན་དེ་སྲིད་ཅེས་བྱ་བ་ལ་སོགས་པ་སྟེ། གོ་སླའོ། །དེ་ལྟར་ལྟ་བ་དང་སྤྱོད་པ་དག་ལ་བྲམ་ཟེ་ཞེས་བྱ་བ་ལ། རིགས་ལ་སོགས་པ་ལ་མ་ཡིན་པར་བསྟན་པའི་ཕྱིར། །གཅེར་བུ་སྦྱིན་སྲེག་བྱེད་པ་བྲམ་ཟེ་མ་ཡིན་ཞིང༌། །ཞེས་བྱ་བ་ལ་སོགས་པ་སྟེ། གོ་སླའོ། །ལམ་ཕྱིན་ཅི་མ་ལོག་པ་དང་ལྡན་པ་ནི་རིགས་ལ་མི་ལྟོས་པར་བསྟན་པའི་ཕྱིར། དམན་པའི་རིགས་སུ་སྐྱེས་ཀྱང་ཞེས་བྱ་བ་ལ་སོགས་པའོ། །འཁྲུལ་པའི་དབང་གིས་རྟག་ཏུ་འཁོར་བས་དེ་ལས་བཟློག་པར་གདམས་པ་ནི། ཡང་དང་ཡང་དུ་ཀེང་རུས་ཞེས་བྱ་བ་ལ་སོགས་པའོ། །མཇུག་བསྡུས་ཏེ་གདམས་པ་ནི། ཀྭ་ཡེ་ཞེས་བོས་ནས། སེམས་ཁྱོད་རང་གིས་རང་གི་དྲི་མ་ཁྲུས། །ཞེས་བྱ་བ་ལ། རང་གི་བཞིན་གྱི་དྲི་མ་དེ་མེ་ལོང་ལ་བལྟས་ནས་འཁྲུད་པས་སེལ་བ་ལྟར། མེ་ལོང་དང་འདྲ་བ་བླ་མ་དམ་པ་དང༌། ཆུ་དང་འདྲ་བ་དེའི་མན་ངག་གིས་མ་རིག་པའི་དྲི་མ་ལས་དང་ཉོན་མོངས་པས་གང་གོས་པ་དེ་ཟད་པར་བྱ་བའོ། །དེའི་ཕྱིར་བླ་མའི་མན་ངག་གི་ཆུས་རྟོག་པའི་དྲི་མ་དེ་བཀྲུ་བར་བྱའོ། །ཚུལ་ཇི་ལྟར་བཀྲུ་ཞེ་ན། སེམས་ཁྱོད་ཡོངས་སུ་གོ་བར་གྱིས་ལ་རང་ལ་ནི། །ཡོངས་སུ་བལྟ་ཞིང་གཏི་མུག་མུན་ནག་ཆེན་པོ་སྦྱོངས། །ཞེས་བྱ་བ་ལ། ཆོས་ཐམས་ཅད་སེམས་དང་རླུང་གི་རྣམ་པར་འཕྲུལ་པར་ཡོངས་སུ་གོ་བར་གྱིས་ལ། རང་ལ་རང་སྟེ། རླུང་དང་སེམས་རང་བཞིན་ལ་ཆུགས་ལ་ནམ་མཁའ་དང་འདྲ་བར་ལྟོས་ཞེས་བྱ་བའོ། །དེ་ལྟ་བུའི་མི་ནི་གང་ཞིག་ཐུབ་པའི་ཆོས་གཏམ་མི་ཉན་པ་དེའི་སྐལ་བ་མེད་པ་ནི་མི་ལྟར་སྣང་བ་ཡིན་ནོ། །དེ་བས་ན་ངེས་པར་འཇིག་རྟེན་ཕ་རོལ་ཏུ་འགྲོ་བས་ན་འགྲོ་དགོས་པ་ཡིད་ལ་བྱོས་ལ། ཐུབ་པའི་ཆོས་ཀྱི་གཏམ་མཉན་པར་བྱ་བ་ཡིན་པས། བྱང་ཆུབ་ཀྱི་སེམས་ལ་སོགས་པ་མཉན་ཞིང་གོམས་པར་བྱའོ། །དེ་ཐོས་ནས་དེ་དང་འགལ་བའི་ལས་མི་བྱ་སྟེ། མནར་མེད་འགྲོ་ལ་སུས་ཀྱང་གཟུང་བར་མི་ནུས་པས། དེ་ལ་དེ་མེད་ན་གང་གིས་ཀྱང་འཛིན་པར་མི་ནུས་པའི་ཕྱིར་རོ། །དེ་ཐོས་ནས་དེ་ལྟར་དེ་སྦྱངས་པས་གནས་སྐབས་ཀྱི་འབྲས་བུ་མཐོ་རིས་དང༌། མཐར་ཐུག་གི་འབྲས་བུ་བྱང་ཆུབ་འཐོབ་པའོ། །མ་རིག་པའི་མུན་ནག་ལ་ཆོས་ཀྱི་སྒྲོན་མེ་ཡིན་ཏེ། སྐྱབས་སུ་འགྲོ་བ་དང༌། བྱང་ཆུབ་ཀྱི་སེམས་ལ་སོགས་པ་དང༌། ཐ་མ་བདེ་བ་ཆེན་པོའི་ཏིང་ངེ་འཛིན་གྱི་བར་ནི་སྒྲོན་མེ་དང་འདྲ་སྟེ། །རང་བཞིན་གྱིས་འོད་གསལ་བར་བྱེད་པའི་ཕྱིར་རོ། །དེའི་ཕྱིར་སྲིད་པའི་རྒྱ་མཚོ་ཆེན་པོ་ལས་སྒྲོལ་བར་བྱེད་པའི་གྲུ་དང་གཟིངས་ཡིན་པས་ངེས་པར་བསྟེན་ཞིང་གོམས་པར་བྱའོ། །སྤྱོད་པའི་གླུའི་དཀའ་འགྲེལ་སློབ་དཔོན་ཆེན་པོ་དཔལ་མར་མེ་མཛད་ཡེ་ཤེས་ཀྱིས་མཛད་པ་རྫོགས་སོ།། །།རྒྱ་གར་གྱི་མཁན་པོ་དེ་ཉིད་དང༌། བོད་ཀྱི་ལོ་ཙཱ་བ་དགེ་སློང་ཚུལ་ཁྲིམས་རྒྱལ་བས་སྙི་ཐང་བཀྲ་ཤིས་དཔལ་གྱི་ན་མོ་ཆེར་རྔོག་བཙུན་ལེགས་པའི་ཤེས་རབ་ཀྱིས་གསོལ་བ་བཏབ་སྟེ་བསྒྱུར་བའོ། །ནག་ཚོས་ཕྱིས་ཞུ་མཆན་བྱས་ཏེ་དག་གོ །

༄༅། །ཆོས་ཀྱི་དབྱིངས་སུ་བལྟ་བའི་གླུ་བཞུགས་སོ། །
སློབ་དཔོན་ཆེན་པོ་དཱི་པཾ་ཀ་རས་མཛད། 

༄༅། །རྒྱ་གར་སྐད་དུ། དྷརྨ་དྷཱ་ཏུ་ས་ར་གཱི་ཏི། བོད་སྐད་དུ། ཆོས་ཀྱི་དབྱིངས་སུ་བལྟ་བའི་གླུ། ཐམས་ཅད་མཁྱེན་པ་ལ་ཕྱག་འཚལ་ལོ། །གང་ཞིག་ཀུན་ཏུ་མ་ཤེས་ན། །སྲིད་པ་གསུམ་དུ་རྣམས་འཁོར་བ། །སེམས་ཅན་ཀུན་ལ་ངེས་གནས་པའི། །ཆོས་ཀྱི་དབྱིངས་ལ་ཕྱག་འཚལ་ལོ། །ཆོས་དབྱིངས་བལྟ་ཞིང་གཞན་ཡིན་པ། །དེ་དག་རིམ་བཞིན་བརྗོད་པར་བྱ། །ཟབ་ཞི་སྤྲོས་བྲལ་དེ་བཞིན་ཉིད། །འོད་གསལ་འདུས་མ་བྱས་པ་གང༌། །མ་སྐྱེས་མི་འགག་གཟོད་ནས་དག །རང་བཞིན་མྱ་ངན་འདས་པ་ཡིས། །ཆོས་དབྱིངས་མཐའ་དང་དབུས་མེད་པར། །བློ་མིག་ཞིབ་མོར་རྟོག་བྲལ་བ། །བྱིང་རྒོད་རབ་རིབ་མེད་པས་བལྟ། །གང་ཞིག་འཁོར་བའི་རྒྱུར་གྱུར་པ། །དེ་ཉིད་སྦྱང་བར་བྱས་པ་ལས། །དག་པ་དེ་ཉིད་མྱ་ངན་འདས། །ཆོས་ཀྱི་སྐུ་ཡང་དེ་ཉིད་དོ། །ཇི་ལྟར་འོ་མ་དང་འདྲེས་པས། །མར་གྱི་སྙིང་པོ་མི་སྣང་བ། །དེ་བཞིན་ཉོན་མོངས་དང་འདྲེས་པས། །ཆོས་ཀྱི་དབྱིངས་ཀྱང་མི་མཐོང་ངོ༌། །ཇི་ལྟར་འོ་མ་རྣམས་སྦྱང་པས། །མར་གྱི་སྙིང་པོ་དྲི་མེད་འགྱུར། །དེ་བཞིན་ཉོན་མོངས་རྣམས་སྦྱང་པས། །ཆོས་དབྱིངས་ཤིན་ཏུ་དྲི་མེད་འགྱུར། །ཇི་ལྟར་མར་མེ་བུམ་ནང་གནས། །ཅུང་ཞིག་སྣང་བར་མི་འགྱུར་བ། །དེ་བཞིན་ཉོན་མོངས་བུམ་ནང་གནས། །ཆོས་ཀྱི་དབྱིངས་ཀྱང་མི་མཐོང་ངོ༌། །ཕྱོགས་ནི་གང་དང་གང་དག་ནས། །བུམ་པར་བུ་ག་བཏོད་གྱུར་པ། །དེ་དང་དེ་ཡི་ཕྱོགས་ཉིད་ནས། །འོད་ཀྱི་རང་བཞིན་འབྱུང་བར་འགྱུར། །གང་ཚེ་ཏིང་འཛིན་རྡོ་རྗེ་ཡིས། །བུམ་པ་དེ་ཉིད་བཅག་གྱུར་པ། །དེ་ཚེ་དེ་ནི་ནམ་མཁའ་ཡི། །མཐར་ཐུག་བར་དུ་སྣང་བར་བྱེད། །ཆོས་ཀྱི་དབྱིངས་ནི་སྐྱེ་བ་མིན། །ནམ་ཡང་འགག་པར་འགྱུར་བ་མེད། །དུས་རྣམས་ཀུན་ཏུ་ཉོན་མོངས་མེད། །ཐོག་མ་བར་མཐའ་དྲི་མ་བྲལ། །ཇི་ལྟར་རིན་ཆེན་བཻ་ཌཱུརྻ། །དུས་རྣམས་ཀུན་ཏུ་འོད་གསལ་ཡང༌། །རྡོ་ཡི་ནང་ན་གནས་གྱུར་ན། །དེ་ཡི་འོད་ནི་གསལ་མ་ཡིན། །དེ་བཞིན་ཉོན་མོངས་ཀྱིས་བསྒྲིབས་པས། །ཆོས་དབྱིངས་ཤིན་ཏུ་དྲི་མེད་པའང༌། །འཁོར་བ་འོད་ནི་གསལ་མ་ཡིན། །ཇི་ལྟར་སྦུན་པས་གཡོགས་གྱུར་པ། །སོ་བ་འབྲས་ཉིད་མི་འདོད་ལྟར། །དེ་བཞིན་ཉོན་མོངས་ཀྱིས་གཡོགས་པ། །དེ་ཉིད་སངས་རྒྱས་ཞེས་མི་བརྟག །གལ་ཏེ་སྦུན་པ་ལས་གྲོལ་ན། །འབྲས་ཉིད་སྣང་བར་འགྱུར་བ་ལྟར། །དེ་བཞིན་ཉོན་མོངས་ལས་གྲོལ་ན། །ཆོས་ཀྱི་སྐུ་ཉིད་རབ་ཏུ་གསལ། །ཇི་ལྟར་སྦྲུམ་མའི་ལྟོ་ན་བུ། །ཡོད་ཀྱང་མཐོང་བ་མ་ཡིན་པ། །དེ་བཞིན་ཉོན་མོངས་ཀྱིས་གཡོགས་པས། །ཆོས་ཀྱི་དབྱིངས་ཀྱང་མཐོང་མ་ཡིན། །ཆོས་དབྱིངས་གང་ཕྱིར་བདག་མ་ཡིན། །བུད་མེད་མ་ཡིན་སྐྱེས་པ་མིན། །གཟུང་བ་ཀུན་ལས་རྣམ་གྲོལ་བ། །ཇི་ལྟར་འཛིན་པས་བརྟག་པར་བྱ། །མི་གཙང་མི་རྟག་སྡུག་བསྔལ་ཞེས། བྱ་བ་གསུམ་པོས་སེམས་སྦྱོང་བྱེད། །སྟོང་པ་ཉིད་ནི་སྟོན་པའི་མདོ། །རྒྱལ་བས་ཇི་སྙེད་གསུངས་པ་དེ། །དེ་དག་ཀུན་གྱིས་ཉོན་མོངས་ལྡོག །ཁམས་དེ་ཉམས་པར་བྱེད་མ་ཡིན། །མཆོག་ཏུ་སེམས་དེ་སྦྱོང་བྱེད་པའི། །ཆོས་ནི་རང་བཞིན་མེད་པ་ཡིན། །ཇི་ལྟར་རི་བོང་མགོ་ཡི་རྭ། །བརྟག་པ་ཉིད་དེ་མེད་པ་ལྟར། །དེ་བཞིན་ཆོས་རྣམས་ཐམས་ཅད་ཀྱང༌། །བརྟག་པ་ཉིད་དེ་ཡོད་མ་ཡིན། །ཕྲ་རབ་རྡུལ་གྱི་ངོ་བོ་ཡིས། །གླང་གི་རྭ་ཡང་དམིགས་མ་ཡིན། །ཇི་ལྟར་སྔོན་བཞིན་ཕྱིས་དེ་བཞིན། །དེ་ལ་ཇི་ལྟར་བརྟག་པར་བྱ། །བརྟེན་ནས་འབྱུང་བར་འགྱུར་བ་མིན། །བརྟེན་ནས་འགག་པར་འགྱུར་བ་དང༌། །གནས་པ་དག་ཀྱང་ཡོད་མིན་ན། །བྱིས་པ་ཇི་ལྟར་རྟོག་པར་བྱེད། །ཆོས་དབྱིངས་རང་བཞིན་ནམ་མཁའ་ཡི། །ཁམས་ལྟར་རྒྱུ་མེད་རྐྱེན་མེད་དེ། །སྐྱེ་དང་རྒ་དང་གནས་པ་དང༌། །འཇིག་པ་མེད་པས་འདུས་མ་བྱས། །སངས་རྒྱས་ཆོས་དབྱེར་མེད་པ་དང༌། །དེ་རིག་དེ་བཞིན་ཐོབ་པ་དང༌། །རྫུན་མེད་བསླུ་མེད་འཚེ་མེད་པས། །གདོད་ནས་རང་བཞིན་ཞི་ཉིད་དོ། །གང་ཕྱིར་དེ་ནི་རྒྱ་མཚོ་ལྟར། །སྒྲ་དང་དཔེ་དང་བློ་རྣམས་ཀྱིས། །གཏིང་དང་ཕ་རོལ་མི་རྙེད་པ། །དེའི་ཕྱིར་རབ་ཏུ་ཟབ་པ་ཉིད། །ཆོས་ཀྱི་དབྱིངས་ལ་དབྱེར་མེད་ཕྱིར། །ལྟ་བ་ཐ་དད་རུང་མ་ཡིན། །འོན་ཀྱང་བློ་ཡི་བྱེ་བྲག་གིས། །ལྟ་བ་ཐ་དད་ཅུང་ཟད་བརྗོད། །དབུ་མ་ཉིད་དུ་སྨྲ་བ་རྣམས། །དེ་དོན་བདེན་པ་གཉིས་སུ་འདོད། །ཀུན་རྫོབ་དང་ནི་དོན་དམ་མོ། །བདེན་གཉིས་རྣམ་དབྱེ་ཤེས་པ་དག །ཐུབ་པའི་བཀའ་ལ་མི་རྨོངས་ཏེ། །དེ་དག་མ་ལུས་ཚོགས་བསགས་ན། །ཕུན་ཚོགས་ཕ་རོལ་འགྲོ་བ་ཉིད། །བདག་དང་བདག་གིར་རྟག་ཆད་དང༌། །ཉོན་མོངས་རྣམ་བྱང་རྒྱུ་འབྲས་དང༌། གཟུང་དང་འཛིན་པར་གར་སྤྲོས་པ། །འདི་ནི་ཀུན་རྫོབ་བདེན་པའོ། །སྟོང་ཉིད་བདག་མེད་ཞི་བ་གང༌། །སྤྲོས་པ་རྣམས་ཀྱིས་མ་གོས་པ། །ཐ་དད་དོན་མིན་རྣམ་མི་རྟོག །འདི་ནི་དོན་དམ་བདེན་པའོ། །ཡང་དག་ཡང་དག་མ་ཡིན་དང༌། །རྣམ་གྲངས་རྣམ་གྲངས་མ་ཡིན་པས། །དེ་གཉིས་སོ་སོར་དབྱེ་བར་བྱས། །བརྟགས་ཙམ་སྣང་གྲག་དངོས་པོ་དང༌། །ཐ་སྙད་སྤྲུལ་པ་སྒྱུ་མ་དང༌། །ཀུན་རྫོབ་ཉིད་ནི་རྣམ་གྲངས་སོ། །སྟོང་པ་ཉིད་དང་ཡང་དག་མཐའ། །མཚན་མ་མེད་དང་དོན་དམ་དང༌། །ཆོས་ཀྱི་དབྱིངས་ནི་རྣམ་གྲངས་སོ། །གང་ཕྱིར་སྒྲིབ་པས་ཀུན་རྫོབ་སྟེ། །འགྱུར་བ་མེད་ཕྱིར་དོན་དམ་མོ། །ཡང་དག་ཡང་དག་མ་ཡིན་པའི། །ཤེས་པ་གཉིས་ཕྱིར་བདེན་པ་གཉིས། །ཡང་དག་ཤེས་པ་མེད་ཅེ་ན། །བདེན་ཏེ་ཐ་སྙད་ཙམ་དུ་ཡོད། །དེ་ཉིད་འཚོལ་ལ་ཐོག་མར་ནི། །ཐམས་ཅད་ཡོད་ཅེས་བརྗོད་པར་བྱ། །དོན་དམ་རྟོགས་ཤིང་ཆགས་མེད་ལ། །ཕྱིས་ནི་རྣམ་པར་དབྱེ་དོན་ཉིད། །བདེན་གཉིས་གཅིག་དང་ཐ་དད་མིན། །ཉེས་པ་བཞི་བཞིར་གསུངས་ཕྱིར་རོ། །གཅིག་དང་ཐ་དད་གང་རྟོག་པ། །དེ་ནི་ཚུལ་མིན་ཞུགས་པ་ཡིན། །དངོས་པོར་ཁས་ལེན་ཡོད་ན་ནི། །འདོད་ཆགས་ཞེ་སྡང་མི་བཟད་འབྱུང༌། །ལྟ་བ་མ་རུངས་ཡོངས་སུ་འཛིན། །དེ་ལས་བྱུང་བའི་རྩོད་པར་འགྱུར། །དམིགས་པའི་འདུ་ཤེས་ཅན་ལ་ནི། །ཐོབ་པ་མེད་ཅིང་མངོན་རྟོགས་མེད། །རྗེས་མཐུན་བཟོད་པའང་ཡོད་མིན་ན། །མྱ་ངན་འདས་པ་སྨོས་ཅི་དགོས། །སྟོང་པ་ཉིད་ལ་བལྟ་ཉེས་ན། །ཤེས་རབ་ཆུང་རྣམས་ཕུང་བར་འགྱུར། །ཇི་ལྟར་སྦྲུལ་ལ་བཟུང་ཉེས་དང༌། །རིག་སྔགས་ལོག་པར་བསྒྲུབས་པ་བཞིན། །རྒྱལ་བ་ཀུན་གྱིས་སྟོང་ཉིད་ནི། །ལྟ་ཀུན་ངེས་པར་འབྱིན་པར་གསུང༌། །གང་དག་སྟོང་པ་ཉིད་བལྟ་བ། །དེ་དག་བསྒྲུབ་ཏུ་མེད་པར་གསུངས། །གང་དག་རང་དངོས་གཞན་དངོས་ཀྱིས། །དངོས་དང་དངོས་མེད་ཉིད་མཐོང་བ། །དེ་དག་སངས་རྒྱས་བསྟན་པ་ལ། །ཡང་དག་མཐོང་བ་མ་ཡིན་ནོ། །མེད་པ་ཡོད་པའི་ཟླས་དྲངས་ཏེ། །ཡོད་པའང་མེད་པའི་ཟླས་དྲངས་པ། །དེའི་ཕྱིར་མེད་པར་བརྗོད་མི་བྱ། །ཡོད་པ་ཉིད་དུའང་མི་རྟོག་གོ །ཡོད་པ་ལས་ནི་བདེ་འགྲོར་འགྱུར། །མེད་པ་ལས་ནི་ངན་འགྲོར་འགྱུར། །ཡང་དག་ཇི་བཞིན་ཡོངས་ཤེས་ཕྱིར། །གཉིས་ལ་མི་བརྟེན་ཐར་པར་འགྱུར། །ཚུལ་གཉིས་ཤིང་རྟར་ཞོན་ནས་སུ། །རིག་པའི་སྲབ་སྐྱོགས་འཇུ་བྱེད་པ། །དེ་དག་དེ་ཕྱིར་ཇི་བཞིན་དོན། །ཐེག་པ་ཆེན་པོ་པ་ཉིད་འཐོབ། །གཟུགས་སོགས་ཇི་ལྟར་སྣང་བ་ནས། །བདེར་གཤེགས་བར་གྱི་ཆོས་རྣམས་ཀུན། །རི་བོང་བ་ལང་རྭ་ཡི་དཔེས། །དབུ་མ་ཉིད་དུ་གོ་བར་བྱ། །ཡོད་མིན་མེད་མིན་ཡོད་མེད་མིན། གཉིས་མིན་བདག་ཉིད་དུ་ཡང་མིན། །མཐའ་བཞི་ལས་ནི་ངེས་གྲོལ་བ། །དེ་ཉིད་དབུ་མར་མཁས་རྣམས་བཞེད། །དབུ་མའི་མཐའ་ལས་རྣམ་གྲོལ་ན། །མཐའ་དང་བྲལ་ཞིང་དབུ་མའང་མེད། །མཐའ་དབུས་མེད་པར་གང་ལྟ་བ། །དེ་ནི་ཡང་དག་ལྟ་བ་སྟེ། །བླ་ན་མེད་པའི་ལྟ་བ་ཡིན། །བློ་ལྡན་རྣམས་ཀྱིས་རྟག་ཏུ་བསྒོམ། །གང་ཞིག་ལྟ་བ་འདིར་ཞུགས་པ། །དེས་ནི་ཐམས་ཅད་མཁྱེན་པ་ཐོབ། །རྣམ་རིག་ཙམ་དུ་སྨྲ་བ་རྣམས། །ངོ་བོ་ཉིད་ནི་གསུམ་དུ་འདོད། །ཀུན་བརྟགས་གཞན་དབང་ཡོངས་གྲུབ་བོ། །བརྟགས་དང་རྒྱུ་ལས་སྐྱེས་པ་དང༌། །མི་འགྱུར་ཕྱིར་ན་གོ་རིམ་བཞིན། །རྣམ་པར་རྟོག་པ་གང་གང་གིས། །དངོས་པོ་གང་གང་རྣམ་བརྟགས་པ། །དེ་ཉིད་ཀུན་ཏུ་བརྟགས་པ་ཡིས། །ངོ་བོ་ཉིད་དེ་དེ་མེད་དོ། །གཞན་གྱི་དབང་གིས་ངོ་བོ་ཉིད། །རྣམ་རྟོག་ཡིན་ཏེ་རྐྱེན་ལས་བྱུང༌། །གྲུབ་ནི་དེ་ལས་སྔ་མ་པོ། །བརྟག་ཏུ་མེད་པར་གྱུར་པ་གང༌། །ཡོད་དང་མེད་པའི་མཐའ་གཉིས་ཀྱིས། །དེའི་ཕྱིར་དེ་ཉིད་གཞན་དབང་ལས། །གཞན་མིན་གཞན་མ་ཡིན་པའང་མིན། །མི་རྟག་ལ་སོགས་བཞིན་དུ་བརྗོད། །ཆུ་ཤེལ་བཻཌཱུརྻ་ཡི་དཔེས། །ངོ་བོ་ཉིད་གསུམ་ཤེས་པར་བྱ། །བདག་དང་ཆོས་སུ་བརྟགས་པ་དང༌། །རྣམ་པར་དག་དང་མ་དག་དང༌། །འགྱུར་མེད་ཕྱིན་ཅི་མ་ལོག་པ། །རིམ་བཞིན་རེ་རེའང་གཉིས་གཉིས་སོ། །བློ་གྲོས་བཟང་པོ་ཐམས་ཅད་ནི། །ནང་སེམས་པ་ལ་བརྩོན་པ་ཡིན། །གཟུང་དང་འཛིན་པ་ལས་གྲོལ་བའི། །རྣམ་ཤེས་དམ་པའི་དོན་དུ་འདོད། །ཆོས་རྣམས་གང་ཡང་སྐྱེ་བ་དང༌། །འགག་པ་ཅུང་ཟད་ཡོད་མིན་ཏེ། །ཤེས་པ་འབའ་ཞིག་ཁོ་ན་ནི། །སྐྱེ་བ་དང་ནི་འགག་པར་འགྱུར། །ཡོད་མིན་ཆོས་རྣམས་དེ་དག་སྣང༌། །བེམ་པོ་ལས་མིན་གཞན་ལས་མིན། །མེད་པ་ལས་མིན་ཉེས་གཉིས་ཕྱིར། །དེའི་ཕྱིར་ཤེས་པའི་བདག་ཉིད་ཡོད། །རྣམ་ཤེས་བེམ་པོའི་རང་བཞིན་ལས། །བཟློག་པར་རབ་ཏུ་སྐྱེ་བར་འགྱུར། །བེམ་མིན་རང་བཞིན་གང་ཡིན་པ། །དེང་འདིར་བདག་ཉིད་རིག་པར་འདོད། །ནམ་མཁའ་ས་རླུང་ཉི་མ་དང༌། །རྒྱ་མཚོའི་ཕྱོགས་དང་འབབས་ཆུ་ནི། །ནང་གི་ཤེས་པ་ཡང་དག་གི །ཆ་ཡིན་ཕྱི་རོལ་ལྟར་སྣང་ངོ༌། །གསལ་བའི་རང་བཞིན་དུ་སྣང་བས། །དེ་དང་འབྲེལ་བ་ལྐོག་གྱུར་མིན། །གང་དང་འབྲེལ་བས་གང་རིག་པ། །དེ་ཡིས་རིག་བྱ་དེ་རིག་འགྱུར། །རལ་གྲིའི་སོ་དང་སོ་རྩེ་བཞིན། །བློ་ཡིས་རང་འཛིན་དོར་ཞེ་ན། །རང་ཉིད་སྣང་བ་དོར་མིན་པར། །དགོངས་པ་ངེས་པར་འགྲེལ་ལས་གསུངས། །དེའི་ཕྱིར་བློ་ཡི་མཚན་ཉིད་ནི། །རང་རིག་པར་ནི་གྲུབ་པ་ཡིན། །དེ་ཉིད་བརྟག་པར་དཀའ་བས་ན། །འདི་ཡི་ངོ་བོ་དཔྱད་མི་ནུས། །རང་རིག་དེ་ཡང་ཕྲ་བའི་ཕྱིར། །སངས་རྒྱས་རྣམས་ཀྱིས་ཕྲ་བར་གཟིགས། །རང་ལ་གནས་ཀྱང་བདག་འདྲ་བས། །རྨོངས་པའི་ཕྱིར་ན་མཐོང་བ་མེད། །གསལ་དང་བློ་ཡི་བདག་ཉིད་ཀྱི། །འབྲེལ་བ་ཡོད་ཕྱིར་བློ་ཙམ་ཡིན། །ཤེས་པའི་རང་བཞིན་བདེན་པ་སྟེ། །རྣམ་པ་རྫུན་ཞིང་འཁྲུལ་པ་ཡིན། །སེམས་ནི་རྣམ་པར་བསླད་པའི་ཕྱིར། །གཅིག་ཉིད་གཉིས་སུ་སྣང་བ་ཡིན། །གཟུང་དང་འཛིན་པའི་དབྱེ་བ་ལ། །ཤིན་ཏུ་མཁས་པ་ཅེས་མ་ཡིན། །གཟུང་བའི་རྣམ་པ་མི་གཡོ་ཕྱིར། །ཕྱི་རོལ་ལྟ་བུར་སྣང་བ་ཡིན། །འཛིན་པའི་རྣམ་པ་རབ་གཡོ་བས། །ནང་ལྟ་བུར་ནི་སྣང་བ་ཉིད། །མཚན་མ་དེ་ནི་སྤངས་ནས་སུ། །ཡེ་ཤེས་ནམ་མཁའ་ལྟ་བུར་བསྒོམ། །སེམས་ཀྱི་རང་བཞིན་ཟག་པ་མེད། །ཟག་བཅས་ས་བོན་མ་ཟད་པར། །ཀུན་གཞིའི་གནས་སྐབས་དེ་དག་ཉིད། །ཟད་ནས་ཟག་པ་མེད་པའི་དབྱིངས། །རྣམ་པར་གྲོལ་བའི་སྐུ་དང་ནི། །རྟག་ཏུ་ཉི་ཟེར་ཉི་མ་བཞིན། །སངས་རྒྱས་ཆོས་རྣམས་གནས་ཡིན་པས། །སྐྱོབ་པ་རྣམས་ཀྱི་ཆོས་སྐུའོ། །ཉན་ཐོས་ཐེག་པར་ཞུགས་པ་རྣམས། །བདག་དང་བདག་གིར་དབེན་པ་ཡི། །ཕུང་པོ་ཁམས་དང་སྐྱེ་མཆེད་དང༌། །བཞི་ལྔའམ་དུས་ནི་གསུམ་ཡང་རུང༌། །ཡོད་པ་ཐམས་ཅད་གཟུང་བྱ་ཡིན། །དམིགས་དང་བཅས་པས་འཛིན་པར་བྱེད། །དེ་གཉིས་དམ་པའི་དོན་དུ་འདོད། །བདེན་པ་མཐོང་དང་གོམས་པ་ལས། །ཉོན་མོངས་སྤངས་པ་ཞེས་བཤད་པ། །བདེན་པ་དག་ནི་རྣམ་བཞི་སྟེ། །སྡུག་བསྔལ་དེ་བཞིན་ཀུན་འབྱུང་དང༌། །འགོག་དང་ལམ་སྟེ་དེ་ལྟ་ན། །དེ་དག་ཇི་ལྟར་མངོན་རྟོགས་རིམ། །སྡུག་བསྔལ་ཉེར་ལེན་ཕུང་པོའོ། །ཀུན་འབྱུང་ལས་དང་ཉོན་མོངས་ཏེ། །འགོག་པ་མྱ་ངན་འདས་པ་གཉིས། །ལམ་ནི་ཕྱོགས་མཐུན་སུམ་ཅུ་བདུན། །ཚུལ་གནས་ཐོས་དང་བསམ་ལྡན་པ། །སྒོམ་པ་ལ་ནི་རབ་ཏུ་སྦྱོར། །དགེ་སྦྱོང་ཚུལ་ནི་དྲི་མེད་ལམ། །འབྲས་བུ་འདུས་བྱས་འདུས་མ་བྱས། །དེ་དག་བརྒྱད་ཅུ་རྩ་དགུའོ། །གྲོལ་ལམ་ཟད་པ་རྣམས་དང་བཅས། །འབྲས་བུ་བཞི་རྣམ་གཞན་པ་ནི། །རྒྱུ་ལྔ་དག་ནི་སྲིད་ཕྱིར་རོ། །ཉན་ཐོས་རྣམ་བཞི་སྤྲུལ་པ་དང༌། །རྫོགས་པའི་བྱང་ཆུབ་འགྱུར་བ་དང༌། །ཞིར་བགྲོད་གྲུབ་མཐའ་འཛིན་པའོ། །དེ་ནི་གཉིས་བཞི་བཅོ་བརྒྱད་དེ། །གཉིས་ནི་བྱེ་བྲག་སྨྲ་བ་དང༌། །དེ་བཞིན་མདོ་སྡེ་སྨྲ་བའོ། །རྣམ་པ་མེད་པའི་ཤེས་པ་ཡིས། །གཟུགས་ལ་སོགས་པ་དོན་རིག་འདོད། །དེ་ནི་བྱེ་བྲག་སྨྲ་བ་ཡིན། །གང་ཞིག་དོན་གྱིས་ཕན་བཏགས་པའི། །གཟུགས་བརྙན་རྣམས་ལ་ཉམས་མྱོང་བས། །དོན་རིག་འདོད་པ་མདོ་སྡེ་པའོ། །གཞི་ནི་དགེ་འདུན་ཕལ་ཆེན་དང༌། །ཐམས་ཅད་ཡོད་སྨྲ་གནས་བརྟན་པ། །མང་པོས་བཀུར་བའོ་བཅོ་བརྒྱད་ནི། །ཤར་དང་ནུབ་དང་གངས་རིར་གནས། །འཇིག་རྟེན་འདས་པར་སྨྲ་བའི་སྡེ། །རྟག་པར་སྨྲ་བའི་སྡེ་པ་དང༌། ལྔ་ཚན་དགེ་འདུན་ཕལ་ཆེན་པ། །གཞི་ཀུན་ཡོད་སྨྲ་འོད་སྲུང་སྡེ། །ས་སྟོན་སྡེ་དང་ཆོས་སྲུང་སྡེ། །མང་ཐོས་གོས་དམར་སློབ་མ་དང༌། །རྣམ་པར་ཕྱེ་སྟེ་སྨྲ་བའི་སྡེ། །ཐམས་ཅད་ཡོད་པར་སྨྲ་བ་ཡིན། །རྒྱལ་བྱེད་ཚལ་གནས་འཇིགས་མེད་གནས། །གཙུག་ལག་ཁང་ཆེན་གནས་བརྟན་པ། །ས་སྒྲོགས་རི་དང་སྲུང་བ་པ། །གནས་མ་བུ་ཡི་སྡེ་པ་ནི། །ཀུན་གྱིས་བཀུར་བ་རྣམ་པ་གསུམ། །ཡུལ་དོན་སློབ་དཔོན་བྱེ་བྲག་གིས། །ཐ་དད་རྣམ་པ་བཅོ་བརྒྱད་དོ། །རང་རྒྱལ་བྱང་ཆུབ་དོན་གཉེར་བར། །གཟུང་བའི་རྟོག་པ་སྤངས་ཕྱིར་དང༌། །འཛིན་པ་མ་སྤངས་ཕྱིར་ན་དེ། །རྟེན་གྱིས་བསེ་རུ་ལྟ་བུའི་ལམ། །བསྐལ་པ་བརྒྱ་ཡི་མཐར་ཐུག་བར། །བསྒོམས་པས་བྱང་ཆུབ་རེག་པར་འགྱུར། །དེ་ནི་རྟེན་ཅིང་འབྲེལ་འབྱུང་བ། །ཡན་ལག་བཅུ་གཉིས་ཆ་གསུམ་མོ། །སྔོན་དང་ཕྱི་མཐར་གཉིས་གཉིས་དང༌། །བར་དུ་བརྒྱད་ཡོངས་རྫོགས་ལྡན་པ། །མ་རིག་ཉོན་མོངས་སྔོན་གནས་སྐབས། །འདུ་བྱེད་དག་ནི་སྔོན་གནས་ཀྱི། །རྣམ་ཤེས་མཚམས་སྦྱོར་ཕུང་པོ་ཡིན། །མིང་དང་གཟུགས་ནི་ད་ཕན་ཆད། །སྐྱེ་མཆེད་དྲུག་དང་ཚུན་ཆད་དོ། །དེ་ནི་གསུམ་འདུས་ཚུན་ཆད་དོ། །རེག་པ་བདེ་སྡུག་ལ་སོགས་ཀྱི། །རྒྱུ་ཤེས་ནུབ་པ་ཚུན་ཆད་དོ། །ཚོར་འཁྲིག་ཚུན་ཆད་སྲེད་པ་ནི། །ལོངས་སྤྱོད་འཁྲིག་པ་ཆགས་བཅས་ཀྱིས། །ཉེ་བར་ལེན་པ་ལོངས་སྤྱོད་རྣམས། །ཐོབ་པར་བྱ་ཕྱིར་ཡོངས་རྒྱུག་པའོ། །དེ་སྲིད་འབྲས་བུ་འབྱུང་འགྱུར་བའི། །ལས་དེ་ཉིད་ནི་སྲིད་པ་ཡིན། །ཉིང་མཚམས་སྦྱོར་བ་སྐྱེ་བ་ཡིན། །ཚོར་བའི་བར་ནི་རྒ་ཤི་ཡིན། །འདི་ནི་གནས་སྐབས་པར་འདོད་ལོ། །གཙོ་བོའི་ཕྱིར་ན་ཡན་ལག་བསྒྲགས། །སྔོན་དང་ཕྱི་མཐའ་བར་དག་ལ། །རྨོངས་པ་རྣམ་པར་བཟློག་ཕྱིར་རོ། །ཉོན་མོངས་གསུམ་མོ་ལས་གཉིས་སོ། །བཞི་བདུན་དེ་བཞིན་འབྲས་བུའང་ཡིན། །གཉིས་ཀྱིས་རྒྱུ་འབྲས་མདོར་བསྡུས་པ། །བར་མའི་རྗེས་སུ་དཔག་པ་ལས། །འདིར་ནི་འབྱུང་བ་རྒྱུ་ཡིན་ཏེ། །བྱུང་བ་འབྲས་བུ་ཉིད་དུ་འདོད། །ཡན་ལག་བཅུ་གཉིས་དེ་དག་ལས། །རྒྱུ་ནི་རྣམ་ལྔ་འབྲས་བུ་བདུན། །འཕེན་པར་བྱེད་དང་འཕངས་པ་དང༌། །མངོན་པར་འགྲུབ་བྱེད་གྲུབ་པ་དང༌། །ཉེས་དམིགས་ཀྱི་ནི་ཡན་ལག་སྟེ། །གསུམ་བཞི་གསུམ་གཅིག་གཅིག་རིམ་བཞིན། །འདུ་བྱེད་སྡུག་བསྔལ་འགྱུར་བ་ཡི། །སྡུག་བསྔལ་ཉིད་ནི་རིམ་བཞིན་དུ། །ལྔ་དང་གཉིས་དང་ལྔ་ཡིན་ནོ། །ཁམས་གསུམ་ན་ནི་རིམ་བཞིན་དུ། །བཅུ་གཉིས་བཅུ་གཅིག་བཅུ་ཡིས་འཇུག །རྫུས་སྐྱེས་ཡན་ལག་བཅུ་གཅིག་གིས། །མངལ་དང་སྒོང་སྐྱེས་བཅུ་གཉིས་ཀྱིས། །དྲོད་གཤེར་ལས་སྐྱེས་ཅི་རིགས་འཇུག །དེ་བཞིན་འགྲོ་བ་ལྔ་ལ་སྦྱར། །གསུམ་པོ་དག་ལས་གཉིས་འབྱུང་སྟེ། །གཉིས་ལས་བདུན་འབྱུང་བདུན་ལས་ཀྱང༌། །གསུམ་འབྱུང་སྲིད་པའི་འཁོར་ལོ་འདི། །ཉིད་ནི་ཡང་དང་ཡང་དུ་འཁོར། །འཁོར་བའི་ངོ་བོ་རྣམ་པ་དང༌། །གང་ཞིག་གང་དང་གང་གིས་དང༌། །ཇི་ལྟར་ཇི་སྲིད་ཉེས་དམིགས་ནི། །མཐའ་ཡས་ཚོགས་ཀྱི་བར་དུ་འཇུག །བརྩམ་པར་བྱ་ཞིང་དབྱུང་བར་བྱ། །སངས་རྒྱས་བསྟན་ལ་འཇུག་པར་བྱ། །འདམ་བུའི་ཁྱིམ་ལ་གླང་ཆེན་བཞིན། །འཆི་བདག་སྡེ་ནི་གཞོམ་པར་བྱ། །གང་ཞིག་རབ་ཏུ་བག་ཡོད་པར། །ཆོས་འདུལ་འདི་ལ་སྤྱོད་གྱུར་པ། །སྐྱེ་བའི་འཁོར་བ་རབ་སྤངས་ནས། །སྡུག་བསྔལ་ཐ་མར་བྱེད་པར་འགྱུར། །མྱ་ངན་གང་ལས་འདའ་བ་དང༌། །གང་ཞིག་གང་གིས་གང་གི་ཚེ། །གང་དུ་གང་ཕྱིར་ཇི་ལྟ་བུར། །ཇི་སྲིད་ངོ་བོ་རྣམ་པ་དང༌། །ཐོབ་བྱ་དབྱེ་བ་ཕྲིན་ལས་དང༌། །ཡོན་ཏན་ཚོགས་ཀྱིས་ལྡོག་པའོ། །མུ་སྟེགས་པ་ནི་རྣམ་པ་གཉིས། །སྤྲུལ་པ་པ་དང་རང་རྒྱུད་པ། །དེ་ཡང་སྐྱེས་ཐོབ་སྦྱོར་བྱུང་ངོ༌། །སྐྱེས་ཐོབ་རིགས་བཅད་ལོག་སྲེད་ཅན། །སྦྱོར་བྱུང་བསམ་གཏན་རྟོག་གེ་པ། །བསམ་གཏན་པ་ནི་མངོན་ཤེས་མཐུས། །ལྟ་བ་དྲུག་ཅུ་གཉིས་སུ་རྟོག །རྟག་པར་སྨྲ་བ་རྣམ་བཞི་དང༌། །ཁ་ཅིག་རྟག་པར་སྨྲ་བ་བཞི། །མཐའ་ཡོད་སོགས་བཞི་མི་སྤོང་བཞི། །རྒྱུ་མེད་གཉིས་ནི་སྔོན་མཐར་རྟོག །འདུ་ཤེས་ཡོད་སྨྲ་བཅུ་དྲུག་དང༌། །མེད་སྨྲ་བརྒྱད་དང་དེ་བཞིན་དུ། །ཡོད་མིན་མེད་མིན་སྨྲ་བ་བརྒྱད། །ཆད་སྨྲ་བདུན་དང་ཚེ་འདི་ལ། །མྱ་ངན་འདའ་བར་སྨྲ་བ་ལྔ། །ཕྱི་མའི་མཐར་རྟོག་ལྟ་བའོ། །རྟོག་གེ་པ་ནི་གྲངས་ཅན་སོགས། །ཚད་མས་གྲུབ་མཐའ་འཛིན་པའོ། །གྲངས་ཅན་ཡོན་ཏན་གསུམ་དུ་བརྗོད། །སྙིང་སྟོབས་རྡུལ་དང་མུན་པའོ། །རངས་དང་མགུ་དང་ཀུན་དགའ་དང༌། །བདེ་དང་ཞི་བའི་སེམས་ཉིད་དག །རེས་འགའ་ཡང་ནི་སྣང་གྱུར་པ། །དེ་དག་སྙིང་སྟོབས་ཡོན་ཏན་ནོ། །མི་དགའ་བ་དང་ཡོངས་གདུང་དང༌། །མྱ་ངན་འདས་དང་མི་བཟོད་དག །གང་དུ་སྣང་བའི་གཏན་ཚིགས་ཀྱིས། །དེ་དག་རྡུལ་གྱི་རྟགས་སུ་འདོད། །རྨོངས་དང་དེ་བཞིན་གཏི་མུག་དང༌། །བག་མེད་གཉིས་དང་གཡེམ་པ་དག །ལན་འགའ་ཡང་ནི་སྣང་གྱུར་པ། །དེ་དག་མུན་པའི་ཡོན་ཏན་ནོ། །ཡོན་ཏན་གསུམ་གྱི་རང་བཞིན་ཅན། །མཐོང་བའི་ལམ་དུ་འགྱུར་བ་ཡིན། །མཐོང་བའི་ལམ་དུ་གང་གྱུར་པ། །སྒྱུ་མ་བཞིན་དུ་ཤིན་ཏུ་གསོག །རང་བཞིན་ལས་ནི་ཆེན་པོ་སྟེ། །དེ་ལས་ང་རྒྱལ་རྣམ་གསུམ་འབྱུང༌། །དེ་ལས་དབང་པོ་བཅུ་གཅིག་དང༌། །དེ་ཙམ་ལྔའོ་དེ་ལྔ་ལས། །འབྱུང་བ་ལྔ་སྐྱེས་ཉི་ཤུ་བཞི། །གཙོ་བོ་ཉིད་དང་རྣམ་འགྱུར་རོ། །དེ་དག་སེམས་པ་ཡོད་མ་ཡིན། །སྐྱེས་བུ་ཀུན་རིག་སེམས་པ་ཅན། །དེ་ཉིད་ཉི་ཤུ་ལྔར་ཤེས་ན། །རལ་པའམ་སྤྱི་བོ་གཙུག་ཕུད་ཀྱིས། །བསྟི་གནས་གང་དུ་དགའ་བ་དེར། །གྲོལ་འགྱུར་འདི་ལ་ཐེ་ཚོམ་མེད། །བྱེ་བྲག་པ་ནི་དོན་དྲུག་འདོད། །རྫས་དང་ཡོན་ཏན་ལས་དང་སྤྱི། །བྱེ་བྲག་འདུ་བ་རྣམ་པ་དྲུག །རྫས་དགུ་ཡོན་ཏན་ཉི་ཤུ་བཞི། །ལས་ལྔ་སྤྱི་གཉིས་བྱེ་བྲག་གཉིས། །དེ་བཞིན་འདུ་བའང་རྣམ་གཉིས་ཏེ། །དེ་ཉིད་དྲུག་ཤེས་རིག་པའི་མཆོག །རིག་བྱེད་ཀུན་གྱི་ཕ་རོལ་ཕྱིན། །གཅེར་བུ་པ་རྣམས་དོན་དགུ་སྨྲ། །སྲོག་དང་ཟག་པ་སྡོམ་པ་དང༌། །ངེས་པར་དགའ་དང་འཆི་བ་དང༌། །ལས་དང་སྡིག་དང་བསོད་ནམས་དང༌། །ཐར་པ་ཞེས་བྱ་དོན་དགུ་པོ། །གང་གིས་མཐོང་དེ་རྣམ་པར་དག །རིག་པ་ཅན་དོན་བཅུ་དྲུག་འདོད། །ཚད་མ་གཞལ་བྱ་ཐེ་ཚོམ་དང༌། །དགོས་པ་དཔེ་དང་གྲུབ་མཐའ་དང༌། །ཆ་ཤས་རྟོག་གེ་གཏན་ལ་དབབ། །རྩོད་དང་བསྟོད་དང་རྒོལ་བ་དང༌། །རྒྱུ་དང་སྣང་བ་ཚིག་དོར་དང༌། །ལྟག་ཆོད་ཆད་པའི་གནས་རྣམས་ཏེ། །བཅུ་དྲུག་གིས་ནི་ངེས་པར་འབྱུང༌། །དཔྱོད་པ་པ་ནི་དོན་བཞིར་བརྗོད། །ས་དང་ཆུ་དང་མེ་དང་རླུང༌། །དེ་དག་འདུས་མ་བྱས་པ་སྟེ། །རྟག་ཏུ་སྐྱེ་འགག་མེད་པར་གནས། །དེ་བས་ལས་འབྲས་ཡོད་མ་ཡིན། །སྔོན་དང་ཕྱི་མཐའ་དེ་བཞིན་མེད། །གང་ཞིག་དེ་ལྟར་རྣམ་དཔྱོད་པ། །མཐོང་བ་ཙམ་གྱིས་རྣམ་གྲོལ་འགྱུར། །ཁྱབ་འཇུག་བྱེད་རྒྱུར་སྨྲ་བ་རྣམས། །ཉི་མའི་ནང་ན་བདག་ཁྱབ་འཇུག །སྐར་ནང་འོད་ལྡན་ཟླ་བ་ཡིན། །རླུང་ནང་ན་ནི་འོད་ཟེར་ཅན། །སྣང་བ་ཅན་ན་ཉི་མ་བཞིན། །རིག་བྱེད་ནང་ན་སྙན་ཚིག་དང༌། །ལྷ་ནང་ན་ནི་བརྒྱ་བྱིན་ཏེ། །དབང་པོའི་ནང་ན་ཡིད་ཡིན་ནོ། །འབྱུང་བའི་ནང་ན་ས་ཡིན་ཞིང༌། །ང་ནི་བདེ་བྱེད་དྲག་པོའང་ཡིན། །སྲིན་པོ་གནོད་སྦྱིན་ནང་ནོར་བདག །ནོར་ལྷའི་ནང་ན་ང་མེ་ལྷ། །རི་བོའི་ནང་ན་ང་རི་རབ། །ང་ནི་ཡི་གེའི་ནང་ན་ཨ། །ཉ་དང་རུས་སྦལ་ཕག་དང་ནི། །མི་ཡི་སེང་གེ་མིའུ་ཐུང་དང༌། དགའ་བྱེད་ར་མ་ཎ་ནག་པོ། །སངས་རྒྱས་ཙར་ཏི་ཀ་དང་བཅུ། །གང་གིས་ཁྱབ་འཇུག་ཡོན་ཏན་རྣམས། །རྟག་ཏུ་བསྒོམས་ན་བདེ་འཐོབ་འགྱུར། །དབང་ཕྱུག་བྱེད་རྒྱུར་འདོད་པ་རྣམས། །འགྲོ་བ་འདི་དག་ཐམས་ཅད་ཀྱི། །བྱེད་པ་པོ་ནི་དབང་ཕྱུག་ཡིན། །དེ་ནི་ཡོན་ཏན་བརྒྱད་དང་ལྡན། །རབ་ཕྲ་ཡང་བ་མཆོད་པར་འོས། །བདག་པོར་གྱུར་དང་དབང་དུ་གྱུར། །གར་ཡང་ཕྱིན་དང་འདོད་རྒུར་ལྡན། །དེ་བཞིན་དགའ་མགུར་གནས་པའོ། །ལག་པ་དང་ནི་རྐང་པ་དང༌། །མིག་དང་གདོང་དང་ལུས་རྣམས་ཀྱིས། །མང་པོ་བསྐྱེད་ཅིང་འཇིག་བྱེད་པས། །དེས་ན་ཕྲ་བར་བརྗོད་པ་ཡིན། །མཁའ་དང་རླུང་དང་ས་དང་ནི། །ཆུ་དང་མེ་དག་གནས་བྱེད་ཅིང༌། །སྡུད་པ་དང་ནི་རྒྱས་བྱེད་པས། །དེས་ན་ཡང་བར་བརྗོད་པ་ཡིན། །འཇིག་རྟེན་གསུམ་ན་མཆོད་གྱུར་ཅིང༌། །གནས་པ་དག་དང་རྒྱུ་བ་དང༌། །འབྱུང་པོ་ཀུན་གྱིས་བརྗེད་པས་ན། །དེ་ནི་བརྗེད་པར་འོས་པ་ཡིན། །དབང་པོ་ཀུན་ལ་དབང་བྱེད་ཅིང༌། །བརྟན་པ་དག་དང་གཡོ་བ་དག །གང་དང་གང་འདོད་དེ་བྱེད་པས། །དེས་ན་བདག་པོར་གྱུར་ཅེས་བྱ། །བདག་ལ་རག་ལས་རང་དབང་ཅན། །འགའ་ལའང་འཇིགས་པ་ཡོད་མིན་ཏེ། །ཐམས་ཅད་དབང་དུ་གྱུར་པས་ན། །དེས་ན་དབང་དུ་གྱུར་ཅེས་བྱ། །ཡུལ་དང་བཅས་པ་བཟའ་བ་དང༌། །གཞན་ཡང་ཡིད་ཀྱིས་གང་བསམ་པ། །ཡིད་ཀྱི་རྗེས་འགྲོར་མི་སྡོད་པས། །དེས་ན་གར་ཡང་ཕྱིན་ཅེས་བྱ། །སྙིང་སྟོབས་རྡུལ་དང་མུན་པ་གསུམ། །དེ་དག་གང་ལ་གནས་འགྱུར་བ། །མིག་འབྱེད་ཙམ་གྱིས་བྱེད་གྱུར་པས། །དེས་ན་འདོད་རྒུར་ལྡན་ཞེས་བྱ། །ཐར་པའམ་ཡང་ན་ལྷ་ཡི་ལུས། །གང་དུའང་བདག་ཉིད་འདོད་པ་དག །ཐམས་ཅད་འདོད་པས་ཐོབ་གྱུར་པས། །དེས་ན་དགའ་མགུར་གནས་ཞེས་བྱ། །གང་ཞིག་ཕྲད་གྱུར་གཅིག་པུར་སྐྱེས་ནས་འདུག །དེ་ཡིས་འདི་ཀུན་སྐྱེ་ཞིང་འཇིག་པར་བྱེད། །དེ་ནི་དབང་བདག་མཆོག་སྦྱིན་ལྷ་མཆོག་བྱ། །ཡོན་ཏན་བྱེད་པོ་ཤིན་ཏུ་ཞི་བ་འཐོབ། །སྐྱེ་བ་པོ་འདི་ཤེས་པ་ཡོད་མིན་ཏེ། །བདག་གི་བདེ་སྡུག་བདག་ལ་རང་དབང་མེད། །དབང་ཕྱུག་གིས་གཏོང་ཡང་ན་མཐོ་རིས་སམ། །གཡང་ས་དག་ཏུ་འགྲོ་བ་ཁོ་ནར་འགྱུར། །དབང་ཕྱུག་རྫ་མཁན་ལྟ་བུར་སྣ་ཚོགས་འདི་སྤྲུལ་བྱེད་པོར་མ་གྱུར་ན། །རི་རབ་འདི་མི་འགྲུབ་ཅིང་ས་གཞི་འདི་མིན་རྒྱ་མཚོའང་མ་ཡིན་ཏེ། །ཉི་ཟླ་སྐར་ལྡན་འདི་ལྟར་བཀོད་པ་འདི་དག་མིག་ཡུལ་དུ་མི་འགྱུར། །ཡོད་པའི་ཕྱིར་ན་དབང་ཕྱུག་འགྲོ་བའི་བྱེད་པོ་ཡིན་ཞེས་འགའ་ཞིག་སྨྲ། །ཕྲ་ཞི་བསམ་གྱིས་མི་ཁྱབ་རབ་སྲབ་བྱེད་པ་ཀུན་རིག་ཀུན་བྱེད་པ། །རྣལ་འབྱོར་གོམས་པས་ཐོབ་པ་བློ་ཅན་བསམ་གཏན་པ་ཡི་བསམ་གཏན་ཡུལ། །ཉི་མ་ཟླ་བ་ས་ཆུ་མེ་རླུང་སོགས་དང་ནམ་མཁའི་ལུས་ཅན་ཏེ། །ཞི་བའི་བདེ་དགའ་འདོད་པ་རྣམས་ཀྱིས་དབང་ཕྱུག་རྟག་ཏུ་བསྒོམ། །དུས་ལ་ལྟོས་པར་སྨྲ་བ་རྣམས། །དངོས་ཀུན་དུས་ཀྱིས་བསྒྱུར་བ་སྟེ། །གང་གི་ཞང་པོ་ནོར་ལྷ་དང༌། །གང་ཕ་ནོར་རྒྱས་ཡིན་པ་ཡི། །འཇིགས་མེད་ཁྲོ་བོའང་བསད་གྱུར་པས། །དུས་འདི་འདའ་བར་དཀའ་བ་ཡིན། །འབྱུང་བ་རྣམས་ནི་དུས་ཀྱིས་འབྱིན། །སྐྱེ་རྒུ་རྣམས་སྡུད་དུས་ཀྱིས་བྱེད། །དུས་ཀྱིས་གཉིས་ལོག་སད་བྱེད་པས། །དུས་ནི་འདའ་བར་དཀའ་བ་ཡིན། །སྲུང་བ་སུམ་བརྩེགས་འོབས་ནི་རྒྱ་མཚོ་དང༌། །དམག་མི་སྲིན་པོ་ནོར་ནི་ནོར་སྦྱིན་སྦྱོར། །གང་གི་བསྟན་བཅོས་པ་སངས་ཚད་མཉམ་པའི། །སྒྲ་སྒྲོགས་བུ་དེའང་དུས་ཀྱི་དབང་གིས་ཉམས། །ངོ་བོ་ཉིད་རྒྱུར་སྨྲ་བ་ནི། །དངོས་རྣམས་ངོ་བོ་ཉིད་ཀྱིས་སྒྲུབ། །མེ་ཡི་དམར་བ་ཉིད་དང་ནི། །དམ་པ་གཞན་དོན་བྱེད་ཉིད་དང༌། །དམ་པ་མིན་པའི་བརྩེ་མེད་ཉིད། །གསུམ་པོ་ངོ་བོ་ཉིད་ཀྱིས་གྲུབ། །ཚེར་མ་རྣོ་བར་གྱུར་པ་སུ་ཡིས་བྱ། །རི་དྭགས་བྱ་ཡི་རི་མོ་སུ་ཡིས་བྱས། །བུ་རམ་ཤིང་མངར་ནིམྤ་ཁ་བ་དག །འདི་དག་ཐམས་ཅད་ངོ་བོ་ཉིད་ཀྱིས་གྲུབ། །ཉི་མ་ཚ་ཞིང་ཟླ་བ་རབ་བསིལ་དང༌། །སྐྱེ་བོ་ཆགས་བཅས་ཐུབ་པ་དེ་མིན་ལ། །བདེ་བས་རབ་སིམ་སྡུག་བསྔལ་རབ་གདུང་པ། །དྲུག་པོ་འདི་དག་ངོ་བོ་ཉིད་ཀྱིས་གྲུབ། །གང་དག་རྒྱུ་མེད་སྨྲ་བ་ནི། །ཐམས་ཅད་རྒྱུ་ལ་ལྟོས་མེད་པར། །དངོས་པོ་རྣམས་ཀྱི་སྐྱེ་བ་ནི། །ཉི་མ་པདྨའི་གེ་སར་སོགས། །སྣ་ཚོགས་གང་གིས་བྱས་པ་ཡིན། །རྨ་བྱའི་མདོངས་ལ་སོགས་པ་ཡང༌། །སྣ་ཚོགས་གང་གིས་སྤྲུལ་པ་ཡིན། །ཇི་ལྟར་ཆར་རླུང་ལ་སོགས་པ། །གློ་བུར་འབྱུང་ཕྱིར་རྒྱུ་མེད་ལྟ། །སྡུག་བསྔལ་ལ་སོགས་རྒྱུ་མེད་ཉིད། །ཤིན་ཏུ་རྒྱ་ཆེ་རབ་ཟབ་ལ། །སྒྱིད་ལུག་ཤིན་ཏུ་མ་སྦྱངས་པ། །བདག་གཞན་དྲག་དག་གཏི་མུག་གིས། །ད་ལྟར་ཐེག་པ་ཆེ་ལ་སྨོད། །ཚུལ་ཁྲིམས་ལས་ནི་ཉམས་བླ་ཡི། །ལྟ་ལས་ཅིས་ཀྱང་མ་ཡིན་ཏེ། །ཚུལ་ཁྲིམས་ཀྱིས་ནི་མཐོ་རིས་འགྲོ། །ལྟ་བས་གོ་འཕང་མཆོག་ཏུ་འགྱུར། །གཏི་མུག་དབང་གིས་བསྒྲིབས་གྱུར་ཏེ། །གང་ཞིག་ཡང་དག་གེགས་བྱེད་པ། །དེ་ལ་དགེ་བའི་འགྲོ་བའམ་མེད། །ཐར་པ་མེད་པར་སྨོས་ཅི་དགོས། །གནོད་པའི་ས་བོན་གྱུར་པ་ཡི། །མུ་སྟེགས་བྱེད་མང་མཐོང་ནས་ནི། །ཐར་འདོད་སྐྱེ་བོ་པ་རྣམས་ལ། །སྙིང་རྗེར་མི་འགྱུར་སུ་ཞིག་ཡོད། །དེ་ཕྱིར་ཐར་པ་དོན་གཉེར་རྣམས། །ཆོས་ཀྱི་དབྱིངས་སུ་བལྟ་བར་གྱིས། །ཆོས་ཀྱི་དབྱིངས་སུ་བལྟ་བའི་གླུ་སློབ་དཔོན་ཆེན་པོ་དཱི་པཾ་ཀ་རས་མཛད་པ་རྫོགས་སོ།། །།རྒྱ་གར་གྱི་མཁན་པོ་དེ་ཉིད་དང༌། བོད་ཀྱི་ལོ་ཙཱ་བ་དགེ་སློང་ཚུལ་ཁྲིམས་རྒྱལ་བས་བསྒྱུར་བའོ། །

༄༅། །རྡོ་རྗེ་གདན་གྱི་རྡོ་རྗེའི་གླུ་བཞུགས་སོ། །
དཔལ་མར་མེ་མཛད་ཡེ་ཤེས་ཀྱིས་མཛད། 

༄༅། །རྒྱ་གར་སྐད་དུ། བཛྲ་ཨཱ་ས་ན་བཛྲ་གཱི་ཏི། བོད་སྐད་དུ། རྡོ་རྗེ་གདན་གྱི་རྡོ་རྗེའི་གླུ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །དཔལ་ལྡན་རྡོ་རྗེ་གདན་སྤོར་སངས་རྒྱས་དང༌། །བླ་མ་རྡོ་རྗེ་འཛིན་དངོས་བདག་ཉིད་ཅན། །ཟབ་པའི་དོན་ལྡན་གླུ་འདི་སྟོན་གྱུར་པ། །ཡོན་ཏན་ཀུན་རྫོགས་དེ་ལ་ཕྱག་འཚལ་ལོ། །ལུས་ནི་རྣམ་བསྐམས་སེམས་ནི་ཉོན་མོངས་པའི། །དེ་འདྲའི་བྱེད་པ་མ་ལུས་ཡོངས་སྤངས་ནས། །དེས་ནི་འགྲོ་ཀུན་རང་བཞིན་རྣམ་དག་པར། །དཔལ་ལྡན་རྡོ་རྗེའི་གདན་ལ་སངས་རྒྱས་འགྱུར། །མཛེས་མ་མཆོག་ལྡན་ཁྱེར་ནས་རབ་ཏུ་མྱུར་བསྒྲུབས་པས། །ནཻ་རཱཉྫ་ནའི་འགྲམ་དུ་བདེ་བས་འཇུག་པ་འདུས། །བྱང་ཆུབ་ཤིང་རྩར་རྡོ་རྗེའི་གདན་བཞུགས་ནས། །རྡོ་རྗེར་དཔེར་བྱས་ཏིང་ངེ་འཛིན་ལ་གནས། །ཏིང་འཛིན་བླ་ན་མེད་པ་ལམ་འདིས་སྐྱེས། །བདུད་བཞིའི་འཇིགས་པ་ཆེན་པོ་གང་དེས་བཅོམ། །གཟུགས་ནི་མ་སྤངས་ལྷན་ཅིག་རྣམ་རོལ་བས། །རང་བཞིན་བདག་མེད་མ་དང་འདུས་གྱུར་ནས། །དངོས་མེད་ཡིན་འོང་བདག་གི་བཙུན་མོ་དེ། །ཆགས་མེད་ཞི་བས་ཉོན་མོངས་མེད་གང་གིས། །སྐྱེ་དང་འཆི་བ་སྲིད་པའི་འཁྲུལ་འཁོར་སྤོང༌། །འཁྲུལ་མེད་བདེ་བ་ཆེན་པོ་ལེན་ཅིང་སྟེར། །དེ་ལ་ཁ་དོག་དབྱིབས་དང་ཚད་ཀྱང་མེད། །བྱེད་མེད་དོན་མེད་སྐྱེ་མེད་རྒྱལ་མེད་དེ། །བདག་མེད་གང་ལ་སེམས་ནི་ཞུགས་གྱུར་ན། །བདག་གཞན་དབྱེ་བས་མ་ནུས་མི་མཐོང་ངོ༌། །འགྲོ་དང་འོང་དང་གར་ཡང་གནས་པ་མེད། །ནམ་མཁའི་ངོ་བོ་ཡང་དག་ཇི་ལྟ་བར། །རྣལ་འབྱོར་ཐུབ་མཆོག་མ་ལུས་རྣམ་པར་རོལ། །དེ་ནི་བདག་མེད་བཙུན་མོ་ཞེས་ང་སྨྲ། །ཆགས་མེད་བྱམས་དང་སྙིང་རྗེ་ལས་བྱུང་བའི། །བྱང་ཆུབ་སྨོན་པའི་སེམས་ནི་ལེགས་བརྟན་བྱེད། །རང་བཞིན་གོམས་པའི་ཡིད་ནི་གར་མི་གནས། །འདི་དེ་ཉིད་ནི་བླ་མེད་བྱང་ཆུབ་ལམ། །རབ་རིབ་ཅན་གྱིས་མཁའ་ལ་སྐྲ་མཐོང་སྨྲ། །རབ་རིབ་ཅན་དང་འགྲོ་ཀུན་ཁྱད་མེད་ཀྱི། །སྐྱེ་མེད་གནས་མེད་འགྲོ་ཀུན་ཡང་དག་པར། །མིག་འཕྲུལ་ཇི་བཞིན་ངེས་པར་ཡོངས་སུ་སྣང༌། །བརྟགས་པའི་སྤྲོས་པས་བསྐྱེད་ལ་མ་ཆགས་ཤེས། །བྱང་ཆུབ་བླ་མེད་ལམ་དུ་དེ་མི་འགྱུར། །སྣ་ཚོགས་རྣམ་རྟོག་ལས་གཞན་འཆིང་བ་མེད། །དེ་ལས་སྐྱེ་འཆི་འཁོར་བ་གཞན་མ་ཡིན། །རྣལ་འབྱོར་འགྲོ་ལ་བདག་གིས་སྙིང་པོ་སྨྲ། །རྣམ་རྟོག་རྒྱུ་བས་གང་ཡང་མ་བལྟ་ཞིག །རྣམ་རྟོག་གཞན་མིན་གཏི་མུག་གཞན་མ་ཡིན། །ཆགས་སྡང་འཇིགས་དང་ཁྲོ་ལས་དེ་བཞིན་མིན། །གང་གང་རྣམ་བརྟགས་དེ་རྫུན་ཕྱིན་ཅི་ལོག །ངེས་པར་རྣམ་བརྟགས་བདེ་བ་ཆེན་པོར་འདོད། །འདི་ལྟའི་ཏིང་འཛིན་བདེ་བ་ཆེན་པོར་སྨྲ། །སྐྱེ་དང་འཆི་བའི་འཇིགས་པས་གར་ཡང་གནོད་པ་མེད། །རི་དྭགས་སྨིག་རྒྱུར་ཆུར་མཐོང་ཡོངས་བརྒྱུགས་ཀྱང༌། །དུབ་པས་འཆིར་འགྱུར་གར་ཡང་བདེ་རྙེད་མེད། །ཀྱེ་ལགས་ཡིད་ཀྱི་རི་དྭགས་བདེ་བའི་ཆུ་འདོད་པ། །ཡུལ་གྱི་སྨིག་རྒྱུ་ལ་ནི་མ་རྒྱུག་པར། །ཡུལ་གྱི་སྨིག་རྒྱུ་གང་ལའང་བདེ་ཆུ་མེད། །བདེན་དངོས་མ་ཤེས་ཅི་ཞིག་འདོད་པས་རྒྱུག །གྲོང་དུ་ལོངས་སྤྱོད་བདེ་བ་འཚོལ་བའི་བྱོལ་སོང་གང༌། །བྱོལ་སོང་དེ་ནི་སྐྲ་ཡི་ཞགས་པ་དམ་པོས་བཅིངས། །གང་གིས་ངོ་བོ་ཤེས་པས་གར་ཡང་འགྲོ་མེད་པའི། །ཏིང་འཛིན་རོལ་པ་བསམ་མི་ཁྱབ་པར་སྤྲོ། །གང་ལ་ཡིད་ཀྱི་བྱ་རྒོད་བརྟེན་ཅིང་གནས་པའི་ཤིང༌། །དེ་ལ་བདེ་བའི་ལོ་མ་མེ་ཏོག་སྐྱེ་བ་མེད། །ངེས་པར་ཡིད་ཀྱི་བྱ་རྒོད་བཅིངས་བསད་ན། །གཡོ་ཞིང་འགྱུ་བས་མ་ལེགས་བྱེད་པར་གང་ཞིག་འགྱུར། །གང་ཚེ་ཡིད་ཀྱི་བྱ་རྒོད་བཅིངས་པ་ལས་གྲོལ་ན། །ཤ་ཁྲག་མང་པོ་ཟ་ཞིང་འཐུང་བས་བཀྲེས་པ་མེད། །གཉིས་སུ་མཐོང་བའི་ཕྱོགས་ནི་བཅོམ་པས་ཁྱོད། །གང་གིས་གང་ལ་འབད་པར་བྱེད་པ་མེད། །སྟོང་ཉིད་བསྟེན་གྱིས་འཁྲུལ་པ་སྤང་དུ་མེད། །འཁྲུལ་པས་འཆིང་སྤངས་སེམས་པར་མ་བྱེད་ཅིག །གང་གང་ལས་བྱུང་དེ་ནི་ངེས་ལྟོས་ལ། །མི་རྟག་ཏིང་ངེ་འཛིན་གྱིས་དེ་བསལ་གྱིས། །རྣམ་རྟོག་དྲི་མ་ཆེན་པོ་མ་ལུས་འཁྲུལ། །ནམ་མཁའི་མེ་ཏོག་དང་འདྲ་དངོས་པོ་མཉམ་པར་རྟོག །ངེས་སྦྱངས་བག་ཆགས་བྲལ་བས་རྣལ་འབྱོར་མ་མཐོང་བ། །ནམ་མཁའི་མེ་ཏོག་བུང་བས་འཇིབས་པ་མཐོང་བ་འདྲ། །ངེས་སྦྱངས་དམ་ཚིག་སྤྱོད་པ་རྣམ་དག་པ། །འཇིག་རྟེན་སྤྲོས་པས་གནས་པ་དང་ནི་འགལ་བ་ཡིན། །ནམ་མཁའི་མེ་ཏོག་བུང་བས་འཇིབས་འདྲ་བའི། །བདག་དང་གཞན་དུ་ལྟ་བའི་འཁྲུལ་པ་ཆོམས། །འཇིག་རྟེན་སྤྲོས་པ་རྡོ་རྗེ་ཕབ་ནས་ནི། །འཇིག་འཛིན་ངོ་ཚ་ཨ་ཝ་དྷཱུ་ཏཱིས་སྤོངས། །བྱང་ཆུབ་སྨོན་པ་སྙིང་རྗེར་བཅས་གཉིས་ཀྱིས། །ངེས་པར་སྦྱངས་འདིར་ཐམས་ཅད་འདུས་པར་འགྱུར། །བླ་མའི་བཀའ་ལུང་གང་ཡིན་རིན་པོ་ཆེར་སྣང་གི །གཞན་པའི་རིན་ཆེན་དེ་ལས་བདེ་བ་ཅི་ཞིག་འབྱུང༌། །བླ་མའི་མན་ངག་མེད་པ་དེ་ལས་འབྲས་མི་འབྱུང༌། །དྲི་མ་ཅན་གྱི་རས་ལ་གུར་གུམ་ཚོན་བཞིན་ནོ། །རྣལ་འབྱོར་མར་ཉམས་མྱངས་ན་རྣལ་འབྱོར་པར་འགྱུར་བས། །གཞོན་ནུ་མ་གཞན་འདུས་པས་བདེ་སྐྱེད་པ། །གང་གིས་སྲིད་པའི་མཚོ་ལས་སྒྲོལ་འགྱུར་བའི། །བླ་མའི་ལུང་ལས་གཅེས་པ་གཞན་ཅི་ཡོད། །སྙིང་རྗེས་གཞན་ཕན་སློབ་མ་འཇུག་པ་ཡིན། །ངུར་སྨྲིག་འཛིན་པས་སློང་མོ་རྙེད་དཀའ་མིན། །ཡི་གེ་ཤྲཱི་ནི་གཉིས་མེད་ཡེ་ཤེས་ཏེ། །འགྲོ་བར་དབྱེར་མེད་རྣམ་པར་སྟོན་པ་ཡིན། །སེམས་རྨོངས་བྱེད་པའི་བསྟན་བཅོས་ཡོངས་སྤོངས་དང༌། །དོན་དམ་ཤྲཱི་ཧེ་རུ་ཀར་འགྱུར་བ་ཡིན། །རྒྱུ་མེད་སོགས་ལས་སྐྱེ་བར་རྨོངས་པ་ནི། །འགོག་ཅིང་སྤོང་བར་ཡི་གེ་ཧེ་འདིས་བསྟན། །རྟོག་དཔྱོད་བྲལ་བའི་དོན་དམ་གང་ཡིན་པས། །འཆི་བ་སྤོང་བར་ཡི་གེ་རུ་འདིས་བསྟན། །དངོས་དང་དངོས་མེད་གང་ལའང་མི་གནས་པར། །སྲིད་དང་མྱ་ངན་འདས་མེད་ཡི་གེ་ཀ་འདིས་བསྟན། །འདི་ལྟར་འདི་བཞིས་བསྟན་པའི་དོན་གང་ཡིན། །དེ་ནི་དོན་དམ་ཤྲཱི་ཧེ་རུ་ཀའོ། །མཁས་པ་ཆེན་པོ་དཔལ་མར་མེ་མཛད་ཡེ་ཤེས་ཀྱི་ཞལ་སྔ་ནས་དངོས་པོའི་དོན་ཇི་ལྟ་བ་ཉིད་གཟིགས་པ་དེ་ལྟར་གཞན་ལ་བསྟན་པའི་ཕྱིར་རྡོ་རྗེ་འཆང་གི་གནས་སུ་གཤེགས་པའི་ཚེ་སྐྱི་ཤོད་སྙི་ཐང་བཀྲ་ཤིས་དཔལ་གྱི་ན་མོ་ཆེར་རྡོ་རྗེའི་གླུར་བླངས་པ་རྫོགས་སོ།། །།

༄༅། །རྡོ་རྗེ་གདན་གྱི་རྡོ་རྗེའི་གླུའི་འགྲེལ་པ་བཞུགས་སོ། །
དཔལ་མར་མེ་མཛད་ཡེ་ཤེས་ཀྱིས་མཛད། 

༄༅། །རྒྱ་གར་སྐད་དུ། བཛྲཱ་ཨཱ་ས་ན་བཛྲ་གཱིཏི་བྲྀཏྟི། བོད་སྐད་དུ། རྡོ་རྗེ་གདན་གྱི་རྡོ་རྗེའི་གླུའི་འགྲེལ་པ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །སྐྱེ་ལ་སོགས་པའི་རྦ་རླབས་འཁྲིགས། །སྲིད་པའི་སྡུག་བསྔལ་སེལ་མཛད་ཅིང༌། །ཐུགས་རྗེས་ཡིད་བཞིན་རེ་སྐོང་བ། །རྗེ་བཙུན་སྒྲོལ་མ་དེ་ལ་ཕྱག་འཚལ་ལོ། །ཆུ་ཡི་ནང་གི་ཟླ་བ་ལྟར། །གར་དགུའི་ཉམས་དང་ལྡན་པ་སྟེ། །སྟོན་པའི་གཙོ་བོ་ཁྲག་འཐུང་དཔལ། །དཔའ་བོའི་རྒྱལ་པོས་རྟག་ཏུ་སྐྱོང་གྱུར་ཅིག །འཁྲུལ་འཁོར་མི་བཟད་དབང་གིས་རྟག་ཏུ་འཁོར། །མིག་བྲལ་ལམ་ནོར་རྣམས་ལ་ཕན་པའི་ཕྱིར། །ངེས་དོན་ཟབ་མོ་བརྒྱུད་པའི་རིམ། །བླ་མའི་ལུང་བཞིན་བྲི་བར་བྱ། །དཔལ་ལྡན་རྡོ་རྗེའི་གདན་སྤོར་སངས་རྒྱས་དང༌། །ཞེས་བྱ་བ་ལ་སོགས་པ་མཆོད་པར་བརྗོད་པ་ཡིན་ཏེ། དེའི་ཡུལ་ནི་གཉིས་ཏེ། དཀོན་མཆོག་གསུམ་དང༌། དེའི་རྒྱུ་བླ་མའོ། །དེ་ལ་སངས་རྒྱས་སྨོས་པས་ལམ་ཆོས་དཀོན་མཆོག་དང༌། རྟེན་དགེ་འདུན་དཀོན་མཆོག་ཤུགས་ལས་ཤེས་པར་བྱའོ། །དེ་ནི་རྒྱུ་འབྲས་དང་རྟེན་གྱི་རང་བཞིན་ཡིན་པའི་ཕྱིར་རོ། །དེའི་རག་ལས་ས་བླ་མ་ཡིན་པས་དེའི་ཕྱིར། །བླ་མ་རྡོ་རྗེ་འཛིན་དངོས་བདག་ཉིད་ཅན། །ཞེས་བྱ་སྟེ། རང་བཞིན་ལ་ཐ་དད་པ་མེད་པ་དང༌། དེའི་རྒྱུ་ཡིན་པའི་ཕྱིར་རོ། །ཟབ་པའི་དོན་ལྡན་གླུ་འདི་སྟོན་གྱུར་པས། །ཡོན་ཏན་ཀུན་རྫོགས་ཞེས་བྱ་སྟེ། ལྷན་ཅིག་སྐྱེས་པ་འོད་གསལ་བ་དེ་རྒྱ་མཚོ་ལྟར་ཟབ་པ། དེའི་དོན་རྣལ་དུ་མཚོན་པས་གླུ་ཞེས་བྱའོ། །ཡོན་ཏན་ཀུན་རྫོགས་ཞེས་བྱ་བ་བླ་མའི་ཡོན་ཏན་བཤད་པ་མ་ལུས་པར་རྫོགས་པ་དང༌། དེ་ལ་རང་བཞིན་གྱིས་སངས་རྒྱས་ཀྱི་ཡོན་ཏན་རྫོགས་པས་དེ་སྐད་ཅེས་བྱའོ། །དེའི་ཕྱིར་དམ་པ་སྟེ། དེ་ལ་མཆོད་པར་བརྗོད་པའོ། །ད་ནི་གཞུང་བཤད་པའི་ཕྱིར། ལུས་ནི་རྣམ་བསྐམས་ཞེས་བྱ་བ་ལ་སོགས་པ་གསུངས་ཏེ། དེ་ལ་ལྡོག་པ་དང་འཇུག་པའི་དབང་གིས་གཉིས་ཏེ། ལུས་རྣམ་པར་སྐམས་པ་དང་སེམས་ཉོན་མོངས་པའི་རྒྱུས་ཕྱི་རོལ་པའི་བརྟུལ་ཞུགས་མེ་ལྔ་བསྟེན་པ་ལ་སོགས་པའོ། །འདིར་དེ་དང་འདྲ་བའི་བྱེད་པ་ཆོས་འདི་པས་བྱ་བ་སྦྱངས་པའི་ཡི་དམ་བཅུ་གཉིས་ལ་སོགས་པའོ། །གཞན་ཡང་ཏིང་ངེ་འཛིན་དང་མི་མཐུན་པ་ཐམས་ཅད་དོ། །དེ་ལྟ་བུའི་ལྡོག་པའི་བྱེད་པ་སྤངས་ནས། འཇུག་པ་ནི་ལྷན་ཅིག་སྐྱེས་པའི་འོད་གསལ་བའི་རང་བཞིན་དེ་ཁེགས་པར་བརྩོན་ཞིང་ཉམས་སུ་བླངས་ན། དེས་ནི་འགྲོ་ཀུན་རང་བཞིན་རྣམ་དག་པར། །དཔལ་ལྡན་རྡོ་རྗེ་གདན་ལས་སངས་རྒྱས་འགྱུར། །ཞེས་བྱའོ། །དེ་ལ་དག་པ་གཉིས་ཏེ། རང་བཞིན་གྱིས་དག་པ་འགྲོ་བ་ཀུན་གྱི་ཐུན་མོང་བ་དེ་ཤེས་རབ་དང་སྙིང་རྗེས་ལེགས་པར་སྦྱངས་པས་དྲི་མ་དག་པའི་གནས་སྐབས་སོ། །པར་གྱི་སྒྲས་ནི་དྲི་མ་མེད་པའི་དག་པའོ། །གཞན་ནི་གོ་སླའོ། །ལྡོག་པ་དང་འཇུག་པའི་ཐབས་མདོར་བསྟན་ནས། ད་ནི་དཔེའི་སྒོ་ནས་རྒྱས་པར་བསྟན་པའི་ཕྱིར། མཛེས་མ་མཆོག་ལྡན་ཞེས་བྱ་བ་ལ་སོགས་པ་གསུངས་ཏེ། དེ་ལ་དཔེ་བཞི་སྟེ། མཛེས་མ་དང༌། ཆུ་བོ་དང༌། བྱང་ཆུབ་ཀྱི་ཤིང་དང༌། རྡོ་རྗེའོ། །དེ་ལས་དཔེ་དང་པོ་ནི། མཚོན་བྱ་མཚོན་བྱེད་ཀྱི་བརྡའི་དཔེའོ། །གཉིས་པ་ནི། ཆུ་བོ་ལྟར་རྒྱུན་མ་ཆད་པ་དང༌། མཐའ་གཉིས་ལ་མི་གནས་པའི་དཔེའོ། །གསུམ་པ་ནི། སྦྱངས་བས་གསལ་བའི་དཔེའོ། །མཛེས་མ་མཆོག་ལྡན་ཁྱེར་ནས་རབ་ཏུ་མྱུར་བསྒྲུབས་པས། ཞེས་བྱ་བ་ལ། མཚོན་བྱེད་བརྡའི་བདག་མེད་མའི་དབང་དུ་བྱས་ནས་མཛེས་མ་ནི་ལུས་སོ། །མཆོག་ནི་ངག་དང་སེམས་སོ། །དེ་གསུམ་གྱི་ཡོན་ཏན་དང་ལྡན་པའོ། །ཁྱེར་བ་ནི་དབེན་པ་ལ་སོགས་པར་རོ། །དེར་རབ་ཏུ་མྱུར་བར་བསྒྲུབ་ཅེས་བྱའོ། །པས་ཞེས་བྱ་བ་ནི་དེ་ལྟར་བསྒྲུབས་པས་ལྷན་ཅིག་སྐྱེས་པ་འོད་གསལ་ཉམས་སུ་མྱོང་ཞེས་བྱའོ། །ཇི་ལྟར་མྱོང་བ་འོག་ནས་བཤད་པར་བྱའོ། །མཚོན་བྱའི་བདག་མེད་མ་དེ་ནི་མཛེས་མ་མཆོག་གི་འོད་གསལ་བ་དང་ལྷན་ཅིག་སྐྱེས་པའོ། །ལྡན་པ་ནི་ཟག་མེད་ཀྱི་ཡོན་ཏན་དང་ལྡན་པའོ། །དེ་ལྟར་དེ་གཉིས་ཟུང་དུ་འཇུག་པར་རབ་ཏུ་མྱུར་དུ་བསྒྲུབས་པས་འབྲས་བུ་ཕྱག་རྒྱ་ཆེན་པོ་ཐོབ་ཅེས་བྱའོ། །དཔེ་གཉིས་པ། ནཻ་རཱཉྫ་ནའི་འགྲམ་དུ་བདེ་བར་འཇུག་པས་འདུས། །ཞེས་བྱ་བ་ལ། ནཻ་རཱཉྫ་ན་ལ་ཆོས་གཉིས་ཏེ། རྒྱུན་མི་འཆད་པ་དང༌། འགྲམ་གཉིས་ནས་མི་འབབས་པའོ། །དེ་བཞིན་དུ་རྣལ་འབྱོར་པས་དཔེས་མཚོན་པའི་དོན་ལ་རྒྱུན་མི་འཆད་པ་དང༌། རྟག་ཆད་གཉིས་ཀྱི་མཐའ་ལ་མ་ལྷུང་བར་དམིགས་པར་བྱའོ། །ལམ་དེ་གཉིས་ཀར་འཇུག་པ་མ་ཡིན་པས་བདེ་བར་འཇུག་ཅེས་བྱའོ། །འདུས་པ་ནི་གཉིས་ཏེ། རྡོ་རྗེ་དང་པད་མ། །དབྱིངས་དང་རིག་པ་འདུས་པའི་ཚུལ་གྱིས་བསྒྲུབ་པའོ། །དཔེ་གསུམ་པའི་དབང་དུ་བྱས་ན། བྱང་ཆུབ་ཤིང་རྩར་རྡོ་རྗེའི་གདན་བཞུགས་ནས། །ཞེས་བྱ་བ་ལ། བྱང་ཆུབ་ཀྱི་ཤིང་ལ་ཆོས་ལྔ་སྟེ། རྩ་བ་དང༌། སྡོང་པོ་དང༌། ལོ་མ་དང༌། མེ་ཏོག་དང༌། འབྲས་བུའོ། །དེ་བཞིན་དུ་རྣལ་འབྱོར་པས་ཀྱང་རྩ་བ་དང་འདྲ་བའི་ཤེས་རབ་དང༌། སྡོང་པོ་དང་འདྲ་བའི་དད་པ་དང༌། ལོ་མ་དང་འདྲ་བའི་བརྩོན་འགྲུས་དང༌། མེ་ཏོག་དང་འདྲ་བའི་དྲན་པ་དང༌། འབྲས་བུ་དང་འདྲ་བའི་ཏིང་ངེ་འཛིན་གྱིས་དབང་བྱས་ལ་བསྒྲུབ་པའོ། །དེ་ལྟ་བུའི་རྣལ་འབྱོར་པ་དེ་དག་གང་ན་གནས་ཀྱང་རྡོ་རྗེའི་གདན་ལ་བཞུགས་པའོ་ཞེས་བྱའོ། །དཔེ་བཞི་པའི་དོན་བསྟན་པའི་ཕྱིར། རྡོ་རྗེར་དཔེར་བྱས་ཏིང་ངེ་འཛིན་ལ་གནས། །ཞེས་བྱ་བ་ལ་སོགས་པ་ལ། རྡོ་རྗེ་ལ་ཆོས་གཉིས་ཏེ། མི་ཕྱེད་པ་དང༌། འབྱེད་པའོ། །དེ་བཞིན་དུ་རྣལ་འབྱོར་པས་ཀྱང་དབང་པོ་ལྔ་ལྡན་གྱི་སྒོ་ནས་ཉོན་མོངས་པ་དང༌། ཤེས་བྱ་དང༌། སྙོམས་འཇུག་གི་སྒྲིབ་པ་གསུམ་གྱིས་མི་ཕྱེད་པ་དང༌། ཕར་ལ་འབྱེད་པའི་ཚུལ་གྱིས་བསྒྲུབ་པའོ། །ཏིང་འཛིན་བླ་ན་མེད་པ་ལམ་འདིས་སྐྱེས། །ཞེས་བྱ་བ་ནི་ལྷན་ཅིག་སྐྱེས་པ་འོད་གསལ་བ་དབང་པོ་ལྔས་དབང་བྱས་པའི་ལམ་འདིས་སོ། །ཀྱེ་ཞེས་བོས་པས་ཏེ། གདམས་པའོ། །བདུད་བཞིའི་འཇིགས་པ་ཆེན་པོ་གང་དེས་བཅོམ། །ཞེས་བྱ་བ་སྟེ། ལྷན་ཅིག་སྐྱེས་པ་འོད་གསལ་བ་སྐྱེས་པའི་སྟོབས་ཀྱིས་ལས་དང་ཉོན་མོངས་པ་སྐྱེ་བ་ལ་སོགས་པའི་བདུད་དེ་དང་དེའི་འཇུག་པ་རྣམས་ནི་ནམ་མཁའ་དག་པའི་ངོས་ལྟར་མཐོང་བས་སོ། །ད་ནི་དཔེ་དང་པོའི་མཚོན་བྱ་དོན་གྱི་བདག་མེད་མ་རྒྱས་པར་བསྟན་པའི་ཕྱིར། གཟུགས་ནི་མ་སྤངས་ཞེས་བྱ་བ་ལ་སོགས་པ་ལ། རཱུ་པ་ཞེས་བྱ་བ་གཟུགས་དང་རང་བཞིན་གཉིས་ལ་འཇུག་པ་ལ། སུའི་རྐྱེན་བྱིན་ན་སཱུ་ནི་རཱུ་པ་སྟེ། སེམས་འོད་གསལ་བ་བདག་མེད་མའོ། །མ་སྤངས་ལྷན་ཅིག་རྣམ་རོལ་པས། །ཞེས་བྱ་བ་ནི་དེ་ལྟ་བུའི་བདག་མེད་མ་དང་རིག་པ་གཉིས་སུ་མེད་པར་རོལ་པའོ། །རང་བཞིན་བདག་མེད་མ་ལ་སོགས་པའི་ཚིག་གཉིས་ནི་གོ་སླའོ། །མཚན་ཉིད་དང་ཕན་ཡོན་བསྟན་པའི་ཕྱིར། །ཆགས་མེད་ཞི་བས་ཉོན་མོངས་མེད་གང་གིས། །ཞེས་བྱ་བ་ལ། ཆགས་མེད་ནི་འཇིག་རྟེན་པའི་སེམས་བརྒྱ་དྲུག་ཅུའོ། །ཞི་བས་ནི་དེ་རྣམས་འབྱུང་འཇུག་ཆོད་པའོ། །ཉོན་མོངས་མེད་གང་གིས་མཚོན་པ་ཙམ་སྟེ། སྒྲིབ་པ་གསུམ་དང་བྲལ་བའི་ཡེ་ཤེས་འོད་གསལ་བ་གང་གིས་སྐྱེ་བ་དང་འཆི་བའི་སྲིད་པའི་འཁྲུལ་པ་བཅད་པའོ། །གཅད་པ་ཙམ་ཡིན་ནམ་ཞེ་ན། འཁྲུལ་པ་ཟད་པའི་ཟག་མེད་ཀྱི་ཡོན་ཏན་མ་ལུས་པ་ལེན་པའི་ཕྱིར། འཁྲུལ་མེད་བདེ་བ་ཆེན་པོ་ལེན་ཅིང་སྟེར། །ཞེས་བྱའོ། །དེའི་མཚན་ཉིད་རྒྱས་པར་བསྟན་པར་བྱ་བའི་ཕྱིར། དེ་ལ་ཁ་དོག་དབྱིབས་དང་ཚད་ཀྱང་མེད། །ཅེས་བྱ་བ་ལ་སོགས་པ་ལ། འདིར་དོན་ནི་འདི་ཡིན་ཏེ། མཚོན་བྱེད་ཀྱི་བདག་མེད་མ་ལས་ཀྱི་ཕྱག་རྒྱའི་དབང་དུ་བྱས་ན། ཁ་དོག་དང་དབྱིབས་ཀྱི་དབྱེ་བ་ལེགས་པ། མིག་གི་དཀྱུས་རིང་བ་ལ་སོགས་པ་དང༌། ཕྲ་སྦོམ་ཚད་མཉམ་པ་དང༌། བྱེད་པ་དམ་ཚིག་གི་འཁོར་ལོ་དྲུག་དང༌། བདེ་བ་མངོན་དུ་འདོད་པའི་འདོད་པ་དང༌། དེ་ལ་བརྟེན་ནས་སེམས་བདེ་བའི་རྣམ་པར་སྐྱེ་བའི་སྐྱེ་བ་དང༌། སྔགས་དང་ཆོས་ལ་སོགས་པའི་ང་རྒྱལ་ཡོད་པ་དེ་ལ་བརྟེན་ནས། །སེམས་རླུང་རྩ་དབུ་མར་བཅུག་ནས་སེམས་བདེ་བའི་རྣམ་པར་བརླབས་པས་བརྟན་པོར་གྱུར་ནས། །མཚོན་བྱའི་བདག་མེད་མ་འོད་གསལ་བར་བསྒོམས་པས། དེའི་མཚན་ཉིད་ནི་ཁ་དོག་མེད་པ་ལ་སོགས་པ་དགུ་སྟེ། ཁ་དོག་མེད་པ་དང༌། དབྱིབས་མེད་པ་དང༌། ཚད་མེད་པ་དང༌། བྱེད་པ་མེད་པ་དང༌། འདོད་པ་མེད་པ་དང༌། སྐྱེ་བ་མེད་པ་དང༌། ང་རྒྱལ་མེད་པ་དང༌། འགྲོ་འོང་མེད་པ་དང༌། བདག་གཞན་མེད་པའི་མཚན་ཉིད་ཅན་ནོ། །དེ་ལྟ་བུའི་མཚན་ཉིད་ཅན་དེ་དང་སེམས་ཐ་དད་མེད་པར་གྱུར་པའི་དཔེ་ནི། ནམ་མཁའི་ངོ་བོ་ཡང་དག་ཇི་ལྟ་བར། །ཞེས་བྱ་བ་གསུངས་ཏེ། ནམ་མཁའ་རྣམ་པར་དག་པའི་དཀྱིལ་ལྟར་སྣང་བའོ། །དེ་གང་གི་ཡུལ་ཡིན་ཞེ་ན། རྣལ་འབྱོར་ཐུབ་མཆོག་མ་ལུས་རྣམ་པར་རོལ། །ཞེས་བྱ་བ་ལ་སོགས་པ་ལ། རྣལ་འབྱོར་པ་ཐུབ་པ་མཆོག་སངས་རྒྱས་ཀྱི་སྲས་བླ་མ་དམ་པ་ཉེ་བར་བསྟེན་ཅིང་ཚོགས་བསགས་པ། སྐལ་བ་དང་ལྡན་པ་རྣམས་ཀྱིས་ཤེས་རབ་ཀྱི་མིག་གིས་ཡུལ་དུ་མཐོང་ཞིང༌། དབང་པོ་བཞིས་ངེས་པའི་ཚུལ་གྱིས་རོལ་བའོ། །དེ་ཅིའི་ཕྱིར་ཞེ་ན། དེ་ནི་བཙུན་མོ་བདག་མེད་མ་ཞེས་བྱའོ། །དེ་ལྟ་བུའི་རང་བཞིན་བདག་མེད་མ་དེ་དང་རོལ་པས་ལས་དང་ཉོན་མོངས་པ་ལ་སོགས་པའི་སྐྱེ་བ་རྩད་ནས་གཅོད་པའང་ཡིན་ལ། རང་བཞིན་གྱིས་འགོག་པ་མངོན་དུ་བྱ་རྒྱུའང་ཡིན་མོད་ཀྱི། འོན་ཀྱང་བྱམས་པ་དང་སྙིང་རྗེས་འཕངས་པའི་བྱང་ཆུབ་ཀྱི་སེམས་ཀྱིས་རང་གི་རྒྱུད་ལ་ཟག་མེད་ཀྱི་ཡོན་ཏན་མ་ལུས་པ་རྫོགས་པར་མ་བྱས། སེམས་ཅན་ཡོངས་སུ་སྨིན་པར་མ་བྱས། སངས་རྒྱས་ཀྱི་ཞིང་ཡོངས་སུ་དག་པར་མ་བྱས་པར་བར་མ་དོར་ཡང་དག་པའི་མཐའ་མངོན་དུ་བྱས་ན་ཉན་ཐོས་དང་རང་རྒྱལ་བར་ལྷུང་བས། དེའི་ཕྱིར་བཟོད་པ་དེ་དང་ལྡན་བཞིན་དུ་དགེ་བའི་ཆོས་མཐའ་དག་རྫོགས་པར་བྱེད་དགོས་པར་བསྟན་པའི་ཕྱིར། ཆགས་མེད་བྱམས་དང་སྙིང་རྗེ་ལས་བྱུང་བའི། །བྱང་ཆུབ་སྨོན་པའི་སེམས་ནི་ལེགས་བརྟན་བྱེད། །ཅེས་བྱ་བ་ལ། ཆགས་པ་མེད་པ་ནི་སྒྱུ་མ་མཁན་ལྟར་རང་བཞིན་ཤེས་པས་མ་ཞེན་པའོ། །བྱམས་པ་དང་སྙིང་རྗེས་འཕངས་པའི་བྱང་ཆུབ་ཀྱི་སེམས་ནི་གོ་བར་ཟད་དོ། །དེ་ལ་འདིར་རིམ་པ་ནི་འདི་ཡིན་ཏེ། རྣལ་འབྱོར་པས་ཐོག་མར་མལ་ནས་ལངས་ལ། ཐོག་མ་མེད་པ་ནས་ཡིད་ཀྱིས་རང་བཞིན་གྱི་ལུས་ལ་བདག་དང་བདག་གིར་མ་གྲུབ་བཞིན་དུ་བདེན་པར་བརྟགས་པས་རྟོག་པར་བལྟས་པའི་དབང་གིས་རྟོག་པའི་རྒྱུན་ལ་སྡུག་བསྔལ་གྱི་མེ་འབར་བ་རྣམས་ལ་བལྟས་ཏེ། སྐྱེ་བའི་རྒྱུད་ལ་གྲངས་མེད་པས་སེམས་ཅན་འདི་གཅིག་གིས་ཀྱང་མ་བྱས་པ་ལ་གྲངས་མི་ཆོད་པས་འཁོར་བ་མཐའ་དག་ན་གནས་པའི་འགྲོ་བ་རྣམས་གདོན་པའི་བསམ་པས་དང་པོར་བྱམས་པ་དང་སྙིང་རྗེ་ཡིད་ལ་བྱ། དེ་ནས་དེ་རྣམས་ཀྱི་ཆེད་དུ་དཔལ་ཧེ་རུ་ཀར་འདོད་པའི་སྨོན་པ་བྱང་ཆུབ་ཀྱི་སེམས་བརྟན་པར་བྱ། དེ་ནས་ཆོས་ཐམས་ཅད་སེམས་དང་རླུང་གི་རྣམ་འཕྲུལ་ཡིན་པའི་ཕྱིར་སེམས་ལས་གཞན་པའི་དོན་མེད་པར་བསམས་ལ། རླུང་སེམས་ཙམ་ལས་ལྷའི་སྐུར་བསམ་པ་ནི་བདག་བྱིན་གྱིས་བརླབས་པ་ཀུན་རྫོབ་ཀྱི་བདེན་པའོ། །དེ་ནས་སྔར་གྱི་བདེ་བ་དྲན་པའི་ཚུལ་གྱིས་སེམས་དང་རླུང་རྩ་དབུ་མར་བཅུག་ལ། སྟོང་པ་ཆེན་པོའི་ཏིང་ངེ་འཛིན་བདེ་བ་དང་བཅས་པ་བསྒོམ་པར་བྱའོ། །དེ་ནས་སེམས་རང་བཞིན་ལ་ཞུགས་པར་བསམས་ལ། དེའི་ཚེ་དེའི་མཚན་ཉིད་འོད་གསལ་བ་སྣང་བ་མེད་པ་ནམ་མཁའི་དཀྱིལ་ལྟ་བུ་དེ་ལ་ཤེས་རབ་ཀྱི་མིག་གིས་བལྟ། དྲན་པས་མ་ཡེངས་པར་བལྟ། དད་པས་ཡིད་ཆེས་པར་བྱས་ལ་བལྟ། བརྩོན་འགྲུས་ཀྱིས་འཇིག་རྟེན་པའི་སེམས་མེད་པར་བྱས་ལ་བལྟ། ཏིང་ངེ་འཛིན་རྩེ་གཅིག་པའི་ཚུལ་གྱིས་བལྟས་པས་སེམས་ཀྱི་རང་བཞིན་འོད་གསལ་བ་དེ་སྣང་བ་མེད་པ། གསལ་བ། དྭངས་བ། དག་པ། སྣང་བ། དེ་ལ་བརྟེན་ནས་གནས་པས་ངེས་པའི་ཤེས་པ་སྐྱེ་བའོ། །དྲན་པས་མ་ཡེངས་པར་བལྟ་བའི་དཔེ་ནི་ཡུངས་ཀར་བརྩེགས་པ་ལག་ཏུ་བསྐུར་ནས་བདས་པའི་སྐྱེས་བུ་ལྟ་བུའོ། །དད་པས་ཡིད་ཆེས་པའི་དཔེ་ནི་གཞོན་ནུ་མས་འདོད་པ་མྱོང་བ་ལྟ་བུའོ། །བརྩོན་པའི་དཔེ་ནི་རྒྱལ་པོའི་སྒོ་སྲུང་བ་ལྟ་བུའོ། །ཏིང་ངེ་འཛིན་གྱི་དཔེ་ནི་རླུང་མེད་པའི་མར་མེ་ལྟ་བུའོ། །ཤེས་རབ་ཀྱིས་ངེས་པའི་དཔེ་ནི་སྔར་འདྲིས་པའི་མི་མཐོང་བ་ལྟ་བུའོ། །དཔེ་འདི་རྣམས་ཀྱི་གཏམ་རྒྱུད་ན་གཞུང་མང་གིས་དོག་པས་མ་བཀོད་དོ། །དེ་ལྟར་ཅི་ཙམ་སེམས་གནས་པར་ནུས་པ་དེ་སྲིད་དུ་གནས་ལ། དེ་ནས་དེའི་ངང་ལས་སྐད་ཅིག་གིས་སྒྱུ་མ་ལྟ་བུའི་སྐུར་ལངས་ལ། དངོས་པོ་ཐམས་ཅད་ཆུ་ཟླ་ལྟར་སྒྲོ་སྐུར་དང་བྲལ་བ་སྣང་བ་ཙམ་གྱི་མཚན་ཉིད་དུ་བསམས་ལ། བྱམས་པ་དང༌། སྙིང་རྗེ་དང༌། བྱང་ཆུབ་ཀྱི་སེམས་ཀྱིས་འཕངས་པའི་དགེ་བའི་ཆོས་ཐམས་ཅད་ཆུ་ཟླ་ལྟར་སྒྲོ་སྐུར་དང་བྲལ་བའི་ཚུལ་གྱིས་ཡོངས་སུ་རྫོགས་པར་བྱའོ། །དེ་ལྟ་ན་ཐབས་དང་ཤེས་རབ་དང༌། སྟོང་པ་དང་སྙིང་རྗེ་དབྱེར་མེད་པའི་ཚུལ་གྱིས་དགེ་བའི་ཆོས་ཐམས་ཅད་ཡོངས་སུ་རྫོགས་པར་བྱ་སྟེ། དེ་ལྟར་མ་ཡིན་ན་ཉན་ཐོས་ལ་སོགས་པར་ལྟུང་བའོ། །དེའི་ཕྱིར་མདོ་ལས། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྟུང༌། ཞེས་བྱའོ། །དེ་ལ་ཐབས་གང་ཞེ་ན། བྱང་ཆུབ་ཀྱི་སེམས་ཀྱིས་འཕངས་ནས་དགེ་བའི་ཆོས་ཐམས་ཅད་ཡོངས་སུ་རྫོགས་པར་བྱེད་པ་དང༌། སེམས་ཅན་ཡོངས་སུ་སྨིན་པར་བྱེད་པ་དང༌། སངས་རྒྱས་ཀྱི་ཞིང་ཡོངས་སུ་དག་པར་བྱེད་པའོ། །ཤེས་རབ་གང་ཞེ་ན། དེའི་ཞེན་པ་དང་སྤྲོས་པ་གཅོད་པའོ། །དེ་བས་ན་ཐབས་དེ་མེད་ན་ཤེས་རབ་དེ་མི་འབྱུང་བའི་ཕྱིར་རོ། །དེ་བཞིན་དུ་ཐེག་པ་ཆེན་པོའི་མདོ་གཞན་ལས་ཀྱང༌། ཐབས་ཀྱིས་དགེ་བའི་ཆོས་ཐམས་ཅད་སྡུད་པ་ཡིན་ལ། ཤེས་རབ་ཀྱིས་འབྱེད་པའོ། །ཞེས་སོགས་རྒྱས་པར་གསུངས་སོ། །དེ་ལྟ་བུའི་རྣལ་འབྱོར་པ་ནི་མཐའ་གཉིས་ལ་མི་གནས་པར་འགྲོ་བས་དེའི་ཕྱིར། །རང་བཞིན་གོམས་པའི་ཡིད་ནི་གར་མི་གནས། །འདི་དེ་ཉིད་ནི་བླ་མེད་བྱང་ཆུབ་ལམ། ཞེས་བྱའོ། །ད་ནི་ཤེས་རབ་ཀྱི་མིག་གིས་བལྟ་བའི་ཡུལ་གཞན་བསྟན་པའི་ཕྱིར། རབ་རིབ་ཅན་གྱིས་མཁའ་ལ་སྐྲ་མཐོང་སྨྲ། །ཞེས་བྱ་བ་ལ་སོགས་པ་ལ། དེས་བལྟ་བའི་ཡུལ་ནི་གཉིས་ཏེ། མེད་པ་དང༌། ཡོད་པ་གཉིས་སོ། །མེད་པ་མཐོང་བ་ནི་ཚུ་རོལ་མཐོང་བའི་ཤེས་པ་དང༌། ཤེས་བྱ་མ་ལུས་པར་འཁྲུལ་བ་སྟེ། དཔེར་ན་རབ་རིབ་ཅན་གྱིས་སྐྲ་ཤད་ལ་སོགས་པ་མཐོང་བ་དང་འདྲ་བར་ཤེས་པའོ། །ཡོད་པའི་རང་བཞིན་མཐོང་བ་ལ་གཉིས་ཏེ། རྟེན་འོད་གསལ་བ་དང༌། བརྟེན་ཟག་མེད་ཀྱི་ཡོན་ཏན་མཐོང་བའོ། །འོད་གསལ་ཇི་ལྟར་མཐོང་ཞེ་ན། སྐྱེ་བ་མེད་པ་དང་གནས་པ་མེད་པར་མཐོང་བ་དེའི་ཕྱིར། སྐྱེ་མེད་གནས་མེད་འགྲོ་ཀུན་ཡང་དག་པར། །ཞེས་བྱའོ། །ཟག་མེད་ཀྱི་ཡོན་ཏན་ཇི་ལྟར་མཐོང་ཞེ་ན། སྒྱུ་མ་དང༌། རྨི་ལམ་དང༌། མིག་འཕྲུལ་དང༌། ཆུ་ཟླ་ལྟར་སྒྲོ་སྐུར་དང་བྲལ་བ་སྣང་བ་ཙམ་མྱོང་བ་ཙམ་གྱི་རང་བཞིན་དུ་མཐོང་བའོ། །དེའི་ཕྱིར། མིག་འཕྲུལ་ཇི་བཞིན་ངེས་པར་ཡོངས་སུ་སྣང༌། །ཞེས་བྱའོ། །ད་ནི་ཞོར་ལ་འོང་བའི་བརྟགས་པའི་རྣལ་འབྱོར་དགག་པའི་ཕྱིར། བརྟགས་པའི་སྤྲོས་པས་བསྐྱེད་ལ་མ་ཆགས་ཤིག །ཅེས་བྱ་བ་ལ། བརྟགས་པའི་སྤྲོས་པ་ནི་ཐིག་ལེ་ཕྲ་མོ་ལ་སོགས་པའོ། །མ་ཆགས་པ་ནི་དེ་ལ་བརྟེན་ནས་སེམས་གནས་པ་ཕྲ་མོ་ཡོད་ཀྱང༌། ལམ་གྱི་མཚན་ཉིད་མ་ཚང་བས་བྱང་ཆུབ་ཀྱི་ལམ་མ་ཡིན་པ་དགག་པའོ། །དེ་ཉིད་འཁོར་བའི་འཁྲུལ་འཁོར་གཅོད་པའི་ལམ་མ་ཡིན་པས་འཁོར་བའི་རྒྱུར་བསྟན་པ་ནི། སྣ་ཚོགས་རྣམ་རྟོག་ལས་གཞན་འཆིང་བ་མེད། །དེ་ལས་སྐྱེ་འཆི་འཁོར་བ་གཞན་མ་ཡིན། །ཞེས་བྱ་བ་ལ། སྲིད་པའི་འཁྲུལ་འཁོར་གཅོད་པའི་མཚན་ཉིད་དང་མི་ལྡན་པའི་ཐབས་རྣམས་གོམས་སུ་ཟིན་ཡང་འཁྲུལ་འཁོར་དེ་ཉིད་མི་ཆོད་པས་སྤང་བར་བྱའོ། །དེས་དོན་གོམས་པར་བྱེད་པའི་རྣལ་འབྱོར་པ་ལ་གདམས་པར་བསྟན་པའི་ཕྱིར། རྣལ་འབྱོར་འགྲོ་ལ་བདག་གིས་སྙིང་པོ་སྨྲ། །ཞེས་པ་ལ་སོགས་པ་ལ། གང་ལ་གདམས་པ་དང༌། གང་གདམས་པ་དང༌། ཚུལ་ཇི་ལྟར་གདམས་པའོ། །རྣལ་འབྱོར་པ་དང༌། སྙིང་པོའི་དོན་དང༌། དྲན་པ་ལ་གདམས་པའོ། །གང་ལ་གདམས་ན་རྣལ་འབྱོར་པ་རྣམས་ལའོ། །གང་གདམས་ན་སྙིང་པོ་སྟེ། འོད་གསལ་བའོ། །ཇི་ལྟར་གདམས་ན་དྲན་པ་ལ་སོགས་པའོ། །རྣམ་རྟོག་རྒྱུ་བ་ནི་འཇིག་རྟེན་པའི་སེམས་སོ། །མི་ལྟ་བ་ནི་མ་འབྲངས་པར་གདམས་པའོ། །དེ་ཅིའི་ཕྱིར་ཞེ་ན། གང་འཁོར་ན་སེམས་དང༌། གང་གིས་འཁོར་ན་རླུང་གིས་དང༌། ཚུལ་ཇི་ལྟར་འཁོར་ན་འཇིག་རྟེན་པའི་སེམས་རྣམས་ཀྱིས་ཉིན་མཚན་དུ་བག་ཆགས་སྣ་ཚོགས་བཞག་པའི་དབང་གིས་འཁོར་བ་སྟེ། དེ་བས་ན་འཁོར་བར་བྱེད་པའི་ཐབས་རྣམ་རྟོག་གཞན་མིན་ལ། འཁྲུལ་བར་བྱེད་པའི་མ་རིག་པ་གཞན་མིན། འོ་ན་ཅི་ཞེ་ན། སེམས་དང་རླུང་ངོ༌། །འཇིག་རྟེན་པའི་སེམས་བཤད་པ་ནི། ཆགས་སྡང་ཞེས་བྱ་བ་ལ་སོགས་པ་སྟེ། གོ་སླའོ། །ཤེས་རབ་ལ་གདམས་པ་ནི། གང་གང་རྣམ་བརྟགས་དེ་རྫུན་ཞེས་བྱ་བ་ལ་སོགས་པ་ལ། སེམས་དང་རླུང་གི་རྣམ་པར་འཕྲུལ་པ་ལ་བརྟེན་ནས་འཇིག་རྟེན་པའི་སེམས་གང་དང་གང་བྱུང་བ་ལ་ཤེས་རབ་ཀྱིས་བརྟགས་ན་རྫུན་པ་དང་ཕྱིན་ཅི་ལོག་ཏུ་རྟོག་ལ། སྙིང་པོའི་དོན་ལ་ངེས་པར་བརྟགས་ན་བདེ་བ་ཆེན་པོའོ། །དེ་བས་ན། འདི་ལྟའི་ཏིང་འཛིན་བདེ་བ་ཆེན་པོར་སྨྲ། །ཞེས་བྱ་སྟེ། འོད་གསལ་ལ་དབང་པོ་ལྔས་དབང་བྱས་པའོ། །སྲིད་པའི་འཁྲུལ་པ་མ་ལུས་པར་བཅད་པས་སྐྱེ་བ་དང་འཆི་བའི་འཇིགས་པ་དང༌། ནད་དང་གནོད་པ་མ་ལུས་པའི་སྡུག་བསྔལ་གང་ཡང་མེད་པའོ། ད་ནི་རང་བཞིན་མ་ཤེས་ན་འདོད་པའི་ཡོན་ཏན་ལྔ་ལ་ཆགས་པས་འཆིང་བར་བསྟན་པའི་ཕྱིར། རི་དྭགས་སྨིག་རྒྱུར་ཞེས་བྱ་བ་ལ་སོགས་པ་སྟེ། གོ་སླའོ། །གྲོང་དུ་ལོངས་སྤྱོད་བདེ་བ་འཚོལ་བའི་ཞེས་བྱ་བ་ལ་སོགས་པས་འཆིང་བའི་དཔེ་བསྟན་པའོ། །ད་ནི་རང་བཞིན་ཤེས་ན་དེས་གྲོལ་བར་འགྱུར་བ་བསྟན་པའི་ཕྱིར། གང་ཞིག་ངོ་བོ་ཤེས་པས་གར་ཡང་འགྲོ་མེད་པའི། །ཏིང་འཛིན་རོལ་པ་བསམ་མི་ཁྱབ་པར་སྤྲོ། །ཞེས་བྱ་བ་ལ། དངོས་པོ་ཐམས་ཅད་སེམས་དང་རླུང་གི་རྣམ་འཕྲུལ་དུ་ཤེས་ལ། དེ་མ་སྐྱེས་པར་ཤེས་ནའོ། །ད་ནི་མཚོན་བྱེད་ཀྱི་བདེ་བ་ལ་ཞེན་ན་དེ་ཉིད་མི་མཐོང་བར་བསྟན་པའི་ཕྱིར། གང་ལ་ཡིད་ཀྱི་བྱ་རྒོད་ཅེས་བྱ་བ་ལ་སོགས་པ་ལ། དེ་ལ་དཔེ་གཉིས་ཏེ། བྱ་རྒོད་རྟེན་པའི་ཤིང་གི་དཔེ་དང༌། ནམ་མཁའི་མེ་ཏོག་ལ་བུང་བས་འཇིབས་པ་མཐོང་བའི་དཔེའོ། །དང་པོ་ལ་གཉིས་ཏེ། བཅིང་བ་དང༌། གཏང་བའི་དཔེའོ། །བྱ་རྒོད་གནས་པའི་ཤིང་དེ་བྱ་ཐལ་གྱིས་རྩ་བ་བསྲུལ། མཆུས་ཤུན་པ་བཤུས་པས་ལོ་མ་དང་མེ་ཏོག་མི་སྐྱེ་བ་དེ་བཞིན་དུ་རྣལ་འབྱོར་པའི་སེམས་དང་རླུང་འདྲེས་པས་སེམས་བདེ་བའི་རྣམ་པར་སྐྱེས་པ་དེར་ཞེན་ན་མེ་ཏོག་དང་འདྲ་བའི་འོད་གསལ་མི་མཐོང་ལ། ལོ་མ་དང་འདྲ་བའི་ཟུང་འཇུག་གི་སྐུ་མི་མཐོང་ངོ༌། །དེའི་ཕྱིར། གང་ལ་ཡིད་ཀྱི་བྱ་རྒོད་བརྟེན་ཅིང་གནས་པའི་ཤིང༌། །དེ་ལ་བདེ་བའི་ལོ་མ་མེ་ཏོག་སྐྱེ་བ་མེད། །ཅེས་བྱའོ། །འོ་ན་དེ་གཉིས་གང་གིས་མཐོང་ཞེ་ན། སེམས་དང་རླུང་བཅིངས་པ་དང་འཇིག་རྟེན་པའི་སེམས་བསད་པས་འོད་གསལ་མཐོང་ལ། བཏང་བས་ཟུང་འཇུག་མཐོང་བའོ། །ངེས་པར་ཡིད་ཀྱི་བྱ་རྒོད་བཅིངས་བསད་ན། །ཞེས་བྱ་བ་ནི་འོད་གསལ་བའི་ངང་དུ་སེམས་དང་རླུང་བཅིངས་པ་དང་བསད་པའོ། །དེས་ཅིར་འགྱུར་ཞེ་ན། འཁྲུལ་འཁོར་ཆད་དེ། གཡོ་ཞིང་འགྱུར་བས་མ་ལེགས་བྱེད་པར་གང་ཞིག་འགྱུར། །ཞེས་བྱ་བ་ལ། རླུང་གིས་གཡོ་ཞིང་སེམས་བརྒྱ་དྲུག་ཅུའི་འགྱུར་བ་བཅད་པས་མ་ལེགས་བྱེད་པ་སྟེ། དགེ་མི་དགེའི་བག་ཆགས་འཇོག་པར་ཇི་ལྟར་འགྱུར་ཏེ། མི་འགྱུར་རོ། །བྱ་རྒོད་བཅིངས་བ་ལས་བཏང་ན་ཤ་ཁྲག་ཟ་ཞིང་འཐུངས་པས་བཀྲེས་སྐོམ་མེད་པ་དང་འདྲ་བར། ཡིད་ཀྱི་ལུས་ཆུ་ཟླ་ལྟར་གནས་པ་དེ་ཤེས་རབ་ཀྱིས་གཉིས་སུ་མཐོང་བའི་ཕྱོགས་བཅོམ་པས་དེ་ཉིད་གྲོགས་ཡིན་ནོ། །སྣང་བའི་དངོས་པོ་གང་ཆུ་ཟླ་ལྟར་ཤེས་པའི་འབྱོར་པ་དེ་ལ་གནས་གར་ཡང་གཟུང་འཛིན་གྱིས་གནོད་པའི་འབད་པ་བྱེད་པ་མེད་དོ། །དེ་བས་ན་འོད་གསལ་སྟོང་ཉིད་བསྟེན་པར་བྱ་བ་ལས་འཁྲུལ་པ་སྤང་དུ་མེད་པའི་ཕྱིར། སྟོང་ཉིད་བསྟེན་གྱིས་འཁྲུལ་པ་སྤང་དུ་མེད། །ཅེས་བྱའོ། །འཁྲུལ་པས་འཆིང་སྤང་སེམས་པར་མ་བྱེད་ཅིག །ཅེས་པ་ནི་འོད་གསལ་བས་ལྷན་ཅིག་སྐྱེས་པའི་རྣལ་འབྱོར་མ་རྟོགས་པར་འཁྲུལ་པའི་རྣལ་འབྱོར་གང་གིས་ཀྱང་འཇིག་རྟེན་པའི་སེམས་འཆིང་བ་སྤོང་བ་མ་ཡིན་པའི་ཕྱིར། གང་གང་ལས་བྱུང་དེ་ནི་དེས་ལྟོས་ལ། །མི་རྟོག་ཏིང་ངེ་འཛིན་གྱིས་དེ་བསལ་གྱིས། །ཞེས་བྱ་བ་ལ། འཇིག་རྟེན་པའི་སེམས་གང་དང་གང་བྱུང་བ་དེ་ཤེས་རབ་ཀྱི་མིག་གིས་ལྟོས་ལ་བསལ་བར་གྱིས་ཤིག་ཅེས་བྱའོ། །གང་གིས་ཤེ་ན། མི་རྟོག་ཏིང་ངེ་འཛིན་གྱིས་ཏེ། མི་རྟོག་པའི་ཤེས་རབ་དང༌། ཏིང་ངེ་འཛིན་དངོས་སུ་སྨྲོས་པ། གསུམ་ཤུགས་ཀྱིས་ཤེས་པར་བྱ་བ་སྟེ། དབང་པོ་ལྔ་ལྡན་གྱིས་བསལ་བའོ། །མཇུག་བསྡུ་བའི་ཚུལ་གྱིས་གདམས་པ་ནི། རྣམ་རྟོག་དྲི་མ་ཆེན་པོ་མ་ལུས་འཁྲུལ། །ནམ་མཁའི་མེ་ཏོག་དང་འདྲ་དངོས་པོ་མཉམ་པར་རྟོག །ཞེས་བྱ་བ་ནི། རྟོག་པའི་དྲི་མ་ནི་འཁྲུལ་པ་ལ་འཁྲུལ་པའི་དངོས་པོ་ནམ་མཁའི་མེ་ཏོག་དང་འདྲ་བར་ཤེས་རབ་ཀྱིས་བརྟགས་པ་དང་ལྡན་པ་དང༌། ཤེས་ཤིང་གོམས་པར་བྱས་པའི་ལམ་དེ་ཟུང་འཇུག་ཏུ་བརྟག་པར་བྱའོ། །དཔེ་གཉིས་པ་རྟོག་པའི་དབང་དུ་བྱས་ནས། ངེས་སྦྱངས་བག་ཆགས་བྲལ་བས་རྣལ་འབྱོར་མ་མཐོང་བ། ནམ་མཁའི་མེ་ཏོག་བུང་བས་འཇིབས་པ་མཐོང་བ་འདྲ། །ཞེས་བྱ་བ་ནི་མཚོན་བྱེད་ཀྱི་བདེ་བ་དེ་ལ་སེམས་ངེས་པར་སྦྱངས་པས་འཇིག་རྟེན་པའི་སེམས་རྣམས་རྒྱུ་བའི་བག་ཆགས་དང་བྲལ་ཡང༌། རྣལ་འབྱོར་པས་དེ་མ་རིག་པ་དང་དབྱིངས་གཉིས་མེད་པར་མཐོང་བ་ནི། རླུང་དང་སེམས་རང་བཞིན་ལ་མ་བཅུག་པར་ཚོར་བ་མེད་པའི་བདེ་བས་ཀུན་ནས་དཀྲིས་པ་དང་བཅས་པ་ལ་ཞེན་པ་ནི་ནམ་མཁའི་མེ་ཏོག་ལ་བུང་བས་འཇིབས་པ་མཐོང་བ་དང་འདྲ་བའི་ཕྱིར་རོ། །འོ་ན་མཚོན་བྱེད་དུ་བཤད་པ་ཅི་ཞེ་ན། དེ་ནི་ཉེས་པ་མེད་དེ། མཛུབ་མོས་ཟླ་བ་མཚོན་པ་དང་འདྲ་བར་རླུང་སེམས་བདེ་བའི་རྣམ་པར་བརླབས་ནས། བརྟན་པ་དང་རླུང་སེམས་རང་བཞིན་ལ་གཞུག་དགོས་པའི་ཕྱིར་རོ། །དེ་ཉིད་ལ་ཞེན་ན་དོན་དམ་པར་བསླུ་བ་དང་འཁྲུལ་པ་ཞེས་བྱ་སྟེ། ལྟོས་པས་བཞག་པའི་ཕྱིར་རོ། །འོ་ན་ཅི་ཞེ་ན། རྗེས་སུ་འགྲོ་བའི་སྒོ་ནས་བསྟན་པ་ནི། ངེས་སྦྱངས་ཞེས་བྱ་བ་ལ་སོགས་པ་ལ། དེ་ལྟར་རླུང་སེམས་བདེ་བའི་རྣམ་པར་ངེས་པར་སྦྱངས་པས་འཇིག་རྟེན་པའི་སེམས་བརྒྱ་དྲུག་ཅུས་སྟོང་པའི་སྟོང་པ་ཆེན་པོས་བླ་མ་དམ་པ་དང་སངས་རྒྱས་ཀྱི་གསུང་བཞིན་དུ་ཐམས་ཅད་སྟོང་པ་འོད་གསལ་དུ་བཅུག་ལ་བསྒོམ། སྤྱོད་པ་རྣམ་པར་དག་པ་སྟེ། དེ་ལས་སྒྱུ་མ་ལྟ་བུའི་སྐུར་ལངས་ལ། ལྷའི་སྐུ་དེའང་ཆུ་ཟླ་ལྟར་ཤེས་པའི་ཚུལ་གྱིས་དགེ་བའི་ཆོས་ཐམས་ཅད་རྫོགས་པར་བྱའོ། །འོ་ན་ཐམས་ཅད་སྟོང་པ་འོད་གསལ་འབའ་ཞིག་གོམས་པར་བྱ་བ་ལས་སྤྲོས་པས་ཅི་བྱེད་ཅེ་ན། སྤྲོས་པ་ལྟར་སྣང་ཡང་འཇིག་རྟེན་པ་རྣམས་ཀྱིས་སྤྲོས་པའི་གནས་པ་དང་འགལ་བ་ཡིན་ཞེས་བྱའོ། །དེའི་ཕྱིར་ནམ་མཁའི་མེ་ཏོག་ལ་བུང་བས་འཇིབས་པ་དང་འདྲ་བའི་ཕྱག་རྒྱ་དང༌། བདག་དང་གཞན་དུ་བལྟ་བའི་འཁྲུལ་པ་འོད་གསལ་གྱིས་སྦྱོང་བའོ། །འོད་གསལ་དུ་ཇི་ལྟར་སྦྱོང་ཞེ་ན། འཇིག་རྟེན་སྤྲོས་པ་རྡོ་རྗེ་ཕབ་ནས་ནི། །ཞེས་པ་ནི་སྣོད་བཅུད་ཐམས་ཅད་འོད་གསལ་དུ་བཞུ་ལ་ཚུར་བསྡུའོ། །འཇིག་འཛིན་ངོ་ཚ་ཨ་ཝ་དྷཱུ་ཏཱིས་སྤོངས། །ཞེས་བྱ་བ་ནི་རླུང་སེམས་དང་བཅས་པ་རྩ་དབུ་མར་བཅུག་ལ་འོད་གསལ་བསྒོམ་པར་བྱའོ། །དཔེ་བཞི་པས་མཇུག་བསྡུ་བའི་ཕྱིར། བྱང་ཆུབ་སྨོན་པ་ཞེས་བྱ་བ་སྟེ། བཤད་ཟིན་ཏོ། །སྙིང་རྗེ་དང་ཤེས་རབ་གཉིས་མེད་དུ་ངེས་པར་སྦྱང་བ་འདིར་ཐེག་པ་ཆེན་པོའི་ལམ་ཐམས་ཅད་འདུས་པའི་ཕྱིར་རོ། །དེ་ལྟ་བུའི་ལམ་དེ་ནི་མཁའ་འགྲོ་མའི་དམོད་སྔགས་དང་འདྲ་བ་སྟེ། དེ་གང་ལས་རྙེད་ཅེ་ན། བླ་མ་ལས་རྙེད་དེ། དེ་མེད་ན་མི་འབྱུང་བའི་ཕྱིར་རོ། །དེའི་ཕྱིར། རྣལ་འབྱོར་མར་ཉམས་མྱངས་ན་རྣལ་འབྱོར་པར་འགྱུར་བས། ཞེས་བྱ་བ་ནི་སྙིང་རྗེ་དང་ཤེས་རབ། དབྱིངས་དང་རིག་པ་གཉིས་སུ་མེད་པར་བསྒོམ་པའང་དེ་བླ་མ་ལ་རག་ལས་ཏེ། དཔེར་ན་གཞོན་ནུ་མའི་བདེ་བ་སྐྱེས་པ་ལ་རག་ལས་པ་དང་འདྲའོ། །དེ་བས་བླ་མ་དམ་པའི་ཐབས་གང་གིས་སྲིད་པའི་འཁྲུལ་པ་དེ་ཚེ་འདི་ལ་གཅོད་པས་དེའི་ལུང་གཅེས་པར་འཛིན་པ་ལས་གཞན་ཅིའང་མེད་དོ། །དེའི་ཕྱིར་བདག་ལེགས་སུ་འདོད་པའི་མཁས་པ་རྣམས་ཀྱིས་དམ་པ་བསྟེན་པར་བྱའོ། །སྙིང་རྗེས་གཞན་ཕན་ཞེས་པ་ནི་གོ་སླའོ། །དེའི་གཞུང་ཉེ་བར་བསྡུ་བའི་ཕྱིར། ཡི་གེ་ཤྲཱི་ནི་གཉིས་མེད་ཡེ་ཤེས་ཏེ། །ཞེས་བྱ་བ་ལ་སོགས་པ་ནི་ལམ་དེའི་མཇུག་སྡུད་དེ། བདེན་པ་གཉིས་ཀྱི་མཚན་ཉིད་དང༌། དེ་གཉིས་སུ་མེད་པར་ཟུང་འཇུག་ཏུ་སྟོན་པ་སྟེ། དེའི་མིང་གི་རྣམ་གྲངས་ནི་དོན་དམ་པའི་ཧེ་རུ་ཀ་དང༌། རྡོ་རྗེ་སེམས་དཔའ་དང༌། བདེན་པ་གཉིས་ཀྱི་ཚུལ་ལ་གནས་པ་ཞེས་བྱ་བ་ལ་སོགས་པའོ། །ཆོས་ཚུལ་ཟབ་མོའི་རྒྱ་མཚོ་ལྟ་བུ་འདི། །གཞན་ལ་ཕན་པའི་བསམ་པས་བྲིས་པ་ཡིན། །འདི་ལ་ཉེས་པར་གྱུར་པ་དེ་དག་ཀུན། །འཕགས་དང་མཁའ་འགྲོ་རྣམས་ཀྱིས་བཟོད་པར་མཛོད། །ཐ་མའི་དུས་སུ་གྱུར་པ་ན། །ཚེ་ཐུང་ནད་མང་ལོངས་སྤྱོད་དབུལ། །རྐྱེན་ངན་བར་ཆད་མང་བ་ཡིས། །ཡུན་རིང་གནས་པའི་མཐུ་མེད་པས། །ཚིག་རྗེས་གཅོད་པར་མི་ནུས་ཀྱི། །བཤེས་གཉེན་དམ་པ་བསྟེན་བྱ་སྟེ། །ཤིན་ཏུ་བརྩོན་པའི་སེམས་ལྡན་པས། །གཡེང་བ་རབ་ཏུ་དྲན་བྱ་སྟེ། །བདག་གཞན་གྲོལ་བར་བྱ་བའི་ཕྱིར། །སྙིང་པོའི་དོན་འདི་བཀྲོལ་བ་ཡིན། །བརྩེ་བས་འདི་བཀྲོལ་བསོད་ནམས་ཀྱིས། །ལམ་དམན་ཞུགས་པའི་འགྲོ་བ་རྣམས། །དམ་པའི་ལམ་ལ་གནས་པར་ཤོག །དོ་རྗེ་གདན་གྱི་རྡོ་རྗེའི་གླུའི་དོན་གསལ་བར་བྱེད་པ་མཁས་པ་ཆེན་པོ་དཱི་པཾ་ཀ་ར་ཤྲཱི་ཛྷ་ནས་མཛད་པ་རྫོགས་སོ།། །།པཎྜི་ཏ་དེ་ཉིད་དང༌། དགེ་སློང་ཚུལ་ཁྲིམས་རྒྱལ་བས་བསྒྱུར་ཏེ་གཏན་ལ་ཕབ་པའོ། །

༄༅། །ཏིང་ངེ་འཛིན་གྱི་གླུ་བཞུགས་སོ། །
དཔལ་མར་མེ་མཛད་ཡེ་ཤེས་ཀྱིས་མཛད། 

༄༅། །རྒྱ་གར་སྐད་དུ། དྷྱ་ན་གཱི་ཏི། བོད་སྐད་དུ། ཏིང་ངེ་འཛིན་གྱི་གླུ། དཔལ་ཧེ་རུ་ཀ་ལ་ཕྱག་འཚལ་ལོ། །མར་མེ་མཛད་དཔལ་བདག་ལ་ནི། །ཤིན་ཏུ་ཟབ་པའི་རྒྱུད་ཀྱི་དོན། །རྗེ་བཙུན་དམ་པ་གསང་བའི་སྒྲ་གཅན་འཛིན། །ཟླ་བ་ཉ་བའི་ཞབས་ལ་ཕྱག་འཚལ་ལོ། །ཧེ་ཧེ། ཕེཾ་ཕེཾ། ཧ་ཧ། ཨེ་ཡི་ཆ་བྱད་བཟང་པོ་གང༌། །དབུས་སུ་བཾ་གྱིས་རྣམ་པར་བརྒྱན། །བདེ་བ་ཀུན་གྱི་གནས་གྱུར་པ། །སངས་རྒྱས་རིན་ཆེན་ཟ་མ་ཏོག །མཛེས་པའི་ཆུ་སྐྱེས་ལྟེ་བ་ནི། །ཉམས་དགའ་དག་པ་མཁའ་འོད་གསལ། །སངས་རྒྱས་རྣམས་ཀྱི་ཆོས་ཀྱི་སྐུ། །གསལ་པོར་ཧེ་རུ་ཀས་མཚོན་བྱ། །རྟག་ཏུ་བོ་ལ་སྦ་བ་ཡིས། །ཉི་མ་ཟླ་བའི་འགྲོ་བ་འཇོམས། །གཞན་དུ་ནམ་མཁའ་ཆེན་པོར་བསྒོམ། །བྷཻ་ར་པ་ནི་འཇུག་མི་འགྱུར། །འབྱེད་དང་འཇུག་པའི་སྦྱོར་བ་ཡིས། །དྲག་པོར་དེ་ནི་བསྐུལ་བར་བྱ། །སངས་རྒྱས་ལྔ་དང་ལྷ་མོ་བཞི། །ཡང་དང་ཡང་དུ་བསྲེག་པར་བྱ། །ཕྱོགས་བཅུའི་དཔའ་བོ་རྣལ་འབྱོར་མ། །འདུས་ནས་ཛཱ་ལནྡྷ་རར་ཐིམ། །པདྨ་བཞི་ལ་ཐིག་ལེ་བཞི། །བདེ་བ་བཅུ་དྲུག་སྐྱེ་བར་འགྱུར། །རང་སྣང་ཡེ་ཤེས་གཟུགས་ཅན་སྐྱེ། །པདྨའི་ལྟེ་བའི་དབུས་ན་གནས། །ནོར་བུའི་རྩེ་མོར་གནས་པའི་ཚེ། །མར་མེ་ལྟ་བུར་མྱ་ངན་འདས། །གང་ཚེ་ནོར་བུའི་རྩེ་མོ་དེར། །མྱ་ངན་ལས་འདས་དེ་ཡི་ཚེ། །བདག་གཞན་ལ་སོགས་རྣམ་རྟོག་ཚོགས། །ངས་ནི་ཅིར་ཡང་མ་མཐོང་ངོ༌། །ཉི་མ་ཟླ་བ་གཟའ་ཡིས་ཟིན་པ་ན། །ཡིད་དང་བྷཻ་ར་པ་ནི་འགྲོ་བ་མེད། །རྣམ་རྟོག་མ་ལུས་ཞུ་ཞིང་ཐིམ་པའི་ཚེ། །སེམས་ཀྱི་དབྱིངས་ཀྱི་ངང་དུ་གྱུར་པ་ཡིན། །ནམ་མཁའི་དབྱིངས་སུ་བདག་མེད་ཅིང༌། །བདག་གི་དབུས་ན་ནམ་མཁའ་མེད། །རྣམ་རྟོག་མ་ལུས་ནམ་མཁའ་སྟེ། །བདག་དང་ནམ་མཁའ་དབྱེར་མེད་པ། །རྟོགས་པ་ཧེ་དང་རུ་དང་ཀ །སེམས་ནི་སྟོང་པའི་འདུས་ནས་ནི། །སྟོང་པ་སེམས་སུ་བཅུག་བྱས་ན། །སྟོང་དང་མི་སྟོང་ལ་སོགས་པ། །རྟོག་པ་བཅོས་མ་ནམ་མཁར་ཐིམ། །བོ་ལ་ཀཀྐོ་ལ་སྦྱོར་བའི། །ཀུནྡུ་རུ་སྐྱེས་བདེ་བ་དེ། །ཚངས་པར་སྤྱོད་པས་བསྟེན་མི་བྱ། །དམ་ཚིག་ཉམས་པས་ངན་འགྲོར་འགྲོ། །སྙིང་ལ་གནས་པའི་ལྷ་མོ་ནི། །ཤེས་རབ་ཕ་རོལ་ཕྱིན་མ་ཡིན། །རྣལ་འབྱོར་པ་ཡིས་རྣམ་འབྱོར་བསྐྱེད། །རྡོ་རྗེ་དབྱིངས་ཀྱི་དབང་ཕྱུག་ཡུམ། །སངས་རྒྱས་ཀུན་གྱིས་གང་བསྟེན་པ། །ཤེས་རབ་ཕ་རོལ་ཕྱིན་མ་ཡིན། །དེ་བཞིན་གཤེགས་པའི་བཙུན་མོ་མོ་མཆོག །སར་གྱུར་དེ་ནི་བཅུ་གསུམ་པ། །དམ་ཆོས་བྷ་གར་བཤད་པ་ཡིན། །ཤྲཱི་དང་ཧེ་དང་རུ་དང་ཀ །ཕྱག་རྒྱ་བཞི་དང་སྐུ་བཞིར་གནས། །ཡང་ན་ཡེ་ཤེས་དབྱིངས་ཡིན་ཏེ། །སངས་རྒྱས་རྣམས་ཀྱི་ཆོས་སྐུ་ཡིན། །གསང་སྔགས་ཚུལ་ཆེན་ཐེག་པ་འདིས། །བླ་མ་བཟང་པོས་གཟུང་བ་རྣམས། །ཟླ་བ་དྲུག་ལ་སོགས་པར་ནི། །གྲུབ་པས་སུ་ཞིག་འདིར་མི་འཇུག །འཁོར་བ་ཐོག་མ་མེད་པ་ནས། །སྡུག་བསྔལ་རྣམས་ཀྱིས་ཤིན་ཏུ་གདུང༌། །སྡུག་བསྔལ་མ་ལུས་ཟད་བྱེད་པའི། །གསང་སྔགས་ཐེག་པ་འདིར་མི་འཇུག །ཞི་བ་ལ་སོགས་རལ་གྲིའི་ཚོགས། །དངོས་གྲུབ་རླུབས་ནི་འཁྲིགས་པ་ཡིན། །གསང་སྔགས་ཐེག་པ་འདིར་མི་འཇུག །པདྨའི་མཚོ་ལ་ངང་པ་བཞིན། །དཔའ་བོ་རྣལ་འབྱོར་མ་ཚོགས་ཀུན། །བྱིན་གྱིས་རློབ་ཅིང་སྲུང་བྱེད་པས། །མཁས་པ་སུ་ཞིག་འདིར་མི་འཇུག །ཐེག་པ་གཞན་དུ་སྤངས་པ་དང༌། །ཉམས་ཤིང་ཉེས་པ་བྱུང་བ་རྣམས། །འདིར་ཞུགས་སྐྱེ་བ་འདི་ཉིད་ལ། །སངས་རྒྱས་ཐེ་ཚོམ་མེད་པར་མཐོང༌། །ཧེ་ཧེ། ཕེཾ་ཕེཾ། ཨེ་ཧྱེ་ཧི། ཨེ་སརྦ་བཱི་ར་ཡོ་གི་ནཱི། ཨོཾ་ཨཱཿཧཱུྃ། མ་ཧཱ་པྲཛྙཱཱ་པྲ་ཧཱུྃ་ཧཱུྃ། ཨོཾ་ཕེཾ་གྷཿ ཨོཾ་ཕེཾ་གྷེ། ཨོཾ་ཕེཾ། ཨོཾ་གྷཿགྷཿཧཱུྃ། ཉན་ཐོས་རྣམས་དང་དམན་པའི་སྐྱེ་བོ་ནི། །སྤོང་བ་ཤིན་ཏུ་དབེན་པའི་ས་ཕྱོགས་སུ། །དུམ་གཅིག་གཏོར་མས་བཀང་བ་ཐོགས་ནས་སུ། །ཅང་ཏེའུ་བརྡུང་ཞིང་ཏིང་འཛིན་གླུ་འདི་བླངས། །དཔལ་ཡེ་ཤེས་གསང་བའི་རྡོ་རྗེས་བརྟུལ་ཞུགས་ཀྱི་སྤྱོད་པ་མཛད་པའི་དུས་སུ། དཔལ་ཨོ་ཌི་ཡཱ་ན་གསང་བའི་གནས་སུ་མཁའ་འགྲོ་མ་རྣམས་ཀྱིས་རྨི་ལམ་དུ་བླངས་པ་ཐུགས་ལ་བཞག་ནས། ཕྱིས་སོ་མ་པུ་རིར་དཔའ་བོའི་སྟོན་མོའི་དུས་སུ་མགུར་དུ་བླངས་པ་རྫོགས་སོ།། །།རྒྱ་བརྩོན་འགྲུས་སེང་གེ་དང༌། དགེ་སློང་ཚུལ་ཁྲིམས་རྒྱལ་བ་གཉིས་ཀྱིས་ཡི་གེར་བྲི་བར་ཞུས་པས་གནང་ནས། བླ་མ་དེ་ཉིད་དང༌། ལོ་ཙཱ་བ་གཉིས་ཀྱིས་དེ་ཉིད་དུ་བསྒྱུར་བའོ། །

༄༅། །ཐིག་ལེ་བཅུ་དྲུག་གི་ཉམས་ལེན་བཞུགས་སོ། །
སློབ་དཔོན་ཀཾ་ཀ་ལི་པས་མཛད།

༄༅། །རྒྱ་གར་སྐད་དུ། ཥོ་ཌ་ཤ་བིནྡུ་བྷ་བཱ་ན་ནཱ་མ། བོད་སྐད་དུ། ཐིག་ལེ་བཅུ་དྲུག་གི་ཉམས་ལེན་ཞེས་བྱ་བ། ཡུམ་བདག་མེད་མ་ལ་ཕྱག་འཚལ་ལོ། །རང་ལུས་ཁང་སྟོང་བསམ་བྱས་ནས། །མཚན་མེད་ཨ་ཝ་དྷཱུ་ཏཱི་ལ། །འཁོར་ལོ་བཞི་ནི་བསམ་པར་བྱ། །ཡི་གེ་དྲུག་ཅུ་རྩ་བཞི་ནི། །སྤྲུལ་པའི་འཁོར་ལོར་བྱིན་གྱིས་བརླབ། །བདེར་གཤེགས་ལྷ་དང་ལྷ་མོ་རྣམས། །འདབ་བརྒྱད་པདྨར་དགོད་པར་བྱ། །ཁམས་དང་ཕུང་པོ་དག་པའི་ཕྱིར། །དབྱངས་ཅན་བཅུ་དྲུག་ལོངས་སྤྱོད་བསྒོམ། །དེ་རྣམས་ཉིས་འགྱུར་སྤྱི་བོ་རུ། །བདག་ཉིད་སྲུང་བའི་མན་ངག་གོ །བཅུ་དྲུག་ཐིག་ལེ་རབ་ཏུ་འབར། །རྩ་བརྒྱད་ཐིག་ལེ་རྒྱུ་བ་ཡིས། །བཞི་པོ་ཞུ་སྟེ་རོལ་པ་གཉིས། །གཉིས་ཀྱི་ཕྱེད་ནི་བདག་མེད་མ། །བཅུ་དྲུག་ཕྱེད་ཕྱེད་གྲངས་ཡིན་ནོ། །ཀ་ནས་བརྩམས་ནས་མ་ཡི་བར། །རེག་བྱེད་ཉི་ཤུ་རྩ་ལྔ་ཡིན། །ཡ་ནས་བརྩམས་ནས་ཧ་ཡི་མཐར། །མི་རེག་མིང་ཅན་བརྒྱད་ཡིན་ནོ། །བསྡུས་པ་ཨཱ་ཕྲེང་ཀཱ་ཕྲེང་གཉིས། །སྤྲུལ་པའི་འཁོར་ལོར་བསམ་པར་བྱ། །ཉི་མའི་འོད་ཀྱིས་དྲོས་ཙ་ན། །ཁམས་གསུམ་སྲེག་ཅིང་ཞུ་བར་བསམ། །ཚེས་ཀྱི་རིམ་པའི་རྗེས་འབྲངས་ནས། །རི་བོང་ཅན་གྱིས་རྒྱས་པར་འགྱུར། །མཁའ་འགྲོ་ལོངས་སྤྱོད་བདག་ཐིམ་ནས། །དགའ་བའི་བདག་ཉིད་སྐད་ཅིག་ལ། །དཔའ་རྒྱལ་སྙིང་རྗེ་ཆེན་པོ་སྐྱེ། །ཡང་དག་ཟུང་འཇུག་གྲུབ་པ་ཡིས། །སྒྲིབ་པ་ཐམས་ཅད་དག་པར་འགྱུར། །སྐྱེ་འགག་མེད་པའི་རྣལ་འབྱོར་ནི། །ཀཾ་ཀ་ལི་བདག་གྲུབ་པ་ཐོབ། །ཀྱེ་ཧོཿམ་ཡེངས་རྣལ་འབྱོར་པ། །རང་གི་སེམས་ལ་ཉམས་ལེན་གྱིས། །སློབ་དཔོན་ཀཾ་ཀ་ལི་པས་མཛད་པ་འཁོར་ལོ་བཞིའི་ཉམས་ལེན་གྱི་ཞལ་གདམས་རྫོགས་སོ།། །།

༄༅། །ཕྱི་ནང་བྱང་ཆུབ་སེམས་བཅིང་བའི་མན་ངག་ཅེས་བྱ་བ་བཞུགས་སོ། །
སློབ་དཔོན་མཱི་ན་པས་མཛད། 

༄༅། །རྒྱ་གར་སྐད་དུ། བཱ་ཧ་ཨནྟར་བོ་དྷི་ཙིཏྟ་བནྡྷ་ན་ནཱ་མ། བོད་སྐད་དུ། ཕྱི་ནང་བྱང་ཆུབ་ཀྱི་སེམས་བཅིང་བའི་མན་ངག་ཅེས་བྱ་བ། བྱང་ཆུབ་སེམས་དཔའ་ལ་ཕྱག་འཚལ་ལོ། །དོན་དམ་ཀུན་རྫོབ་བྱང་ཆུབ་སེམས། །ལྷན་ཅིག་སྐྱེས་ཏེ་མུན་པས་བསྒྲིབས། །ཀུན་ཏུ་སྐྱེ་བའི་ཉམས་ལེན་ནི། །བདག་གིས་འདི་རུ་བཤད་པར་བྱ། །སྤྱི་བོའི་གཙུག་ནས་བོ་ལའི་བར། །སྣ་ཚོགས་རྩ་ནི་བསྒོམ་པར་བྱ། །དེ་ནས་བདེ་ཆེན་འཁོར་ལོ་རུ། །སྒོ་ངའི་ཁོག་པ་ལྟ་བུ་ཡི། །བྱང་ཆུབ་སེམས་ལ་སེམས་གཏད་ནས། །བོ་ལའི་རྩེ་ལ་རྒྱལ་པོ་ཙམ། །གསལ་ལ་སྲན་རྡོག་ཙམ་དུ་བསྒོམ། །བདེ་ཆེན་སྒོ་ངའི་རྩ་ལས་ནི། །བྱང་ཆུབ་སེམས་ནི་འཛག་པར་བྱ། །ལྟེ་བའི་བར་དུ་རྣལ་འབྱོར་གྱི། །གཉིས་མེད་བདུད་རྩིས་བཀང་བྱས་པས། །ཤེས་པ་བདེ་བའི་མཆོག་ཏུ་འགྱུར། །བསྒོམ་པའི་སྤྱོད་ཡུལ་ཕར་མི་སྤྲོ། །སེམས་ནི་ཚུར་ལ་བཀུག་མི་བྱ། །དཔེར་ན་སྦྲུལ་གྱི་མདུད་པ་བཞིན། །སེམས་ནི་རང་གྲོལ་གནས་པ་སྟེ། །དངོས་པོའི་བྱ་བ་བྲལ་འགྱུར་བ། །རྣལ་འབྱོར་ཡིད་ཀྱི་ཞེན་པ་ཆོད། །མཱི་ན་བདག་གིས་རྟོགས་པས་གྲོལ། །བྱང་ཆུབ་ཀྱི་སེམས་བཅིང་བའི་མན་ངག་ཅེས་བྱ་བ་སློབ་དཔོན་མཱི་ན་པས་མཛད་པ་རྫོགས་སོ།། །།

༄༅། །རླུང་གི་དེ་ཉིད་བསྒོམ་པའི་མན་ངག་ཅེས་བྱ་བ་བཞུགས་སོ། །
སློབ་དཔོན་གྷོ་ར་ཁས་མཛད། 

༄༅། །རྒྱ་གར་སྐད་དུ། བཱ་ཡུ་ཏཏྟྭཾ་བྷ་བཱ་ནོ་པ་དེ་ཤཾ་ནཱ་མ། བོད་སྐད་དུ། རླུང་གི་དེ་ཉིད་བསྒོམ་པའི་མན་ངག་ཅེས་བྱ་བ། བླ་མ་རྣམས་ལ་ཕྱག་འཚལ་ལོ། །གྷོ་ར་ཁ་ནི་བ་ལར་སྲུང༌། །བ་རྫིས་བ་ལང་འཚོ་བར་བྱེད། །འཚོ་བར་བྱེད་ཅིང་གཉིད་མེད་འགྱུར། །ཉི་མ་དང་ནི་ཟླ་བ་གཉིས། །རོ་གཅིག་པར་ནི་འདྲེས་པར་འགྱུར། །གྷོ་ར་ཁ་ནི་སྒྲ་གཅན་གྱིས། །ཉི་མ་ཟོས་པ་ངོ་མཚར་ཆེ། །གལ་ཏེ་རྒྱབ་ཀྱི་སྒལ་ཚིགས་སུ། །དྲག་ཏུ་བཅིངས་པས་རྣལ་འབྱོར་པས། །སྐད་ཅིག་ཙམ་གྱིས་ཁམས་སུ་གྲུབ། །གཞོམ་དུ་མེད་ཅིང་ཀུན་ནས་དྭངས། །སྟོང་ཉིད་དངོས་པོ་རྣམ་པར་གསལ། །ཉི་མ་དང་ནི་ཟླ་བ་གཉིས། །རོ་གཅིག་པར་ནི་འདྲེས་པར་འགྱུར། །གྷོ་ར་ཁ་ནི་སྒྲ་གཅན་གྱིས། །ཉི་མ་ཟོས་པ་ངོ་མཚར་ཆེ། །ཤིང་བུ་གཏིང་དུ་ནུབ་པ་དང༌། །ཕ་བོང་གྱེན་དུ་འབྱུང་བར་འགྱུར། །དགའ་བས་བདག་ནི་སྒྲུབ་བོ་ཞེས། །གྷོ་ར་ཁ་ནི་སྨྲ་བར་བྱེད། །ཉི་མ་དང་ནི་ཟླ་བ་གཉིས། །རོ་གཅིག་པར་ནི་འདྲེས་པར་འགྱུར། །གྷོ་ར་ཁ་ནི་སྒྲ་གཅན་གྱིས། །ཉི་མ་ཟོས་པ་ངོ་མཚར་ཆེ། །ནོར་བུ་ཐམས་ཅད་རྡོ་རྗེས་འབིགས། །གྷོ་ར་ཁ་ཡི་རྣལ་འབྱོར་ནི། །བླ་མའི་དྲིན་གྱིས་གྲུབ་པ་ཡིན། །ཉི་མ་དང་ནི་ཟླ་བ་གཉིས། །རོ་གཅིག་པར་ནི་འདྲེས་པར་འགྱུར། །གྷོ་ར་ཁ་ནི་སྒྲ་གཅན་གྱིས། །ཉི་མ་ཟོས་པ་ངོ་མཚར་ཆེ། །རླུང་གི་དེ་ཉིད་བསྒོམ་པའི་མན་ངག་ཅེས་བྱ་བ་སློབ་དཔོན་གྷོ་ར་ཁས་མཛད་པ་རྫོགས་སོ།། །།

༄༅། །རྣལ་འབྱོར་བཞིའི་ཉམས་ལེན་གྱི་བབས་ཞེས་བྱ་བ་བཞུགས་སོ། །
སློབ་དཔོན་ཏན་ཏི་པས་མཛད། 

༄༅། །རྒྱ་གར་སྐད་དུ། ཙ་ཏུར་ཡོ་ག་བྷ་བཱ་ན་ནཱ་མ། བོད་སྐད་དུ། རྣལ་འབྱོར་བཞིའི་ཉམས་ལེན་གྱི་ཐབས་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །སེམས་དང་སེམས་ཉིད་རྒྱུ་མེད་དེ། །བསྒྲུབ་བྱ་སྒྲུབ་བྱེད་ཐིག་ལེའི་ངོ༌། །འབྲས་བུ་མ་གྲུབ་མྱ་ངན་འདས། །དཔལ་ལྡན་དཔའ་བོ་ཡི་གེ་མེད། །ལྟེ་བར་གསང་བའི་གེ་སར་ལ། །ཨཱ་ལི་ཀཱ་ལི་ལ་བརྟེན་ནས། །རྣལ་འབྱོར་བཞི་ཡི་ཉམས་ཁེན་བཤད། །ལྟེ་བ་ཡེ་ཤེས་འཁོར་ལོ་རུ། །རྩ་ནི་བརྒྱད་ཀྱི་ཐིག་བཏབ་ནས། །ཨཱ་ཕྲེང་ཀཱ་ཕྲེང་མཉམ་བསམས་ནས། །མཁའ་འགྲོ་བརྒྱད་ཀྱི་མེ་ལྕེ་སྦར། །བྱང་ཆུབ་སེམས་ཀྱི་རང་བཞིན་ནི། །ནམ་མཁའི་དབྱིངས་ཀྱི་འོད་ལས་ནི། །གཉིས་མེད་ཟུང་འཇུག་འཛག་བྱས་པས། །དཔའ་བོ་རྣམས་ཀྱི་ལམ་ནས་རྒྱུ། །དེ་འགགས་རྣལ་འབྱོར་མཚན་མ་མེད། །བརྟན་པའི་རྣལ་འབྱོར་གྲུབ་འགྱུར་བས། །སངས་རྒྱས་རྣམས་ཀྱི་ས་ལམ་ཐོབ། །ཨཱ་ལི་ཀཱ་ལིའི་རྣལ་འབྱོར་རོ། །ཨ་ཧོཿབཟླས་པའི་རྣལ་འབྱོར་པ། །དངོས་དང་དངོས་མེད་བྲལ་འགྱུར་བས། །ཕྱི་ནང་དུག་གི་རྣམ་པ་སེལ། །རྣལ་འབྱོར་འདི་ནི་བརྟན་གྲུབ་ན། །ཟླ་བ་དྲུག་ནས་འགྲུབ་འགྱུར་བའི། །རྡོ་རྗེ་སེམས་དཔའ་དང་མཉམ་མོ། །དེ་ནི་རིག་པའི་རྣལ་འབྱོར་རོ། །སེམས་ཉིད་གནས་སུ་པདྨ་ནི། །མཉམ་པ་ཉིད་ནི་དམར་པོར་བསམ། །པད་འདབ་བཞི་ལ་ཐིག་ལེ་ནི། །དབུས་སུ་རྒྱུ་མེད་ཐིག་ལེ་ཡིན། །དེ་དག་རྣམས་ཀྱི་ཁ་དོག་ནི། །ཤར་དུ་དམར་དང་བྱང་དུ་སེར། །ནུབ་ཏུ་དཀར་དང་ལྷོ་རུ་ནག །སྣ་ཚོགས་འོད་གསལ་དབུས་སུ་འཕྲོ། །སྔར་བཤད་སྔགས་དང་བཅས་པ་ནི། །སྒོམ་ན་རྣལ་འབྱོར་དབང་ཕྱུག་སྟེ། །སྐད་ཅིག་གཅིག་ལ་རྫོགས་སངས་རྒྱས། །དེ་ནི་མཉམ་ཉིད་རྣལ་འབྱོར་རོ། །མི་བསྐྱོད་ཆུ་དང་རྣམ་སྣང་མཛད། །ཕྱི་ནང་བདུད་རྩི་ལྔ་ཡིས་ནི། །སྔགས་པའི་ཐབས་ཀྱི་རྣལ་འབྱོར་ཀྱེ། །ཏན་ཏི་བདག་གིས་གྲུབ་པ་ཐོབ། །རྣལ་འབྱོར་བཞིའི་ཉམས་ལེན་གྱི་ཐབས་ཞེས་བྱ་བ་སློབ་དཔོན་ཏན་ཏི་པས་མཛད་པ་རྫོགས་སོ།། །།

༄༅། །རླུང་གི་དེ་ཉིད་བསྒོམ་པའི་མན་ངག་ཅེས་བྱ་བ་བཞུགས་སོ། །
སློབ་དཔོན་ཙོ་རོང་གྷིས་མཛད།

༄༅། །རྒྱ་གར་སྐད་དུ། བཱ་ཡུ་ཏཏྟཾ་བྷ་བཱ་ན་ནཱ་མ། བོད་སྐད་དུ། རླུང་གི་དེ་ཉིད་བསྒོམ་པའི་མན་ངག་ཅེས་བྱ་བ། བླ་མ་རྣམས་ལ་ཕྱག་འཚལ་ལོ། །དུར་ཁྲོད་མ་ནི་ལྷན་སྐྱེས་རྟོགས་པ་མེད། །ཕྲ་ཞིང་མི་དམིགས་རང་བཞིན་ཡིད་འོང་བ། །པདྨའི་དབུས་འགྱུར་སྣ་ཚོགས་རོལ་མཛད་དེ། །དུས་ཀྱི་སྟོབས་ཀྱིས་དཔའ་བོ་གཉིས་མེད་པས། །ནམ་མཁའ་ཁྱབ་ཅིང་ཐིམ་པར་དམིགས་པ་མེད། །མཉམ་པའི་བདེ་རྟོགས་སྐད་ཅིག་གཅིག་ལ་ནི། །ཁམས་གསུམ་གཡོ་ཞིང་བདེར་ལྟ་རྟོགས་པ་དེ། །བླ་མའི་བཀའ་ཡིས་གང་ཡང་ལྷན་སྐྱེས་སོ། །བླ་མས་མ་རྟོགས་ལྷན་སྐྱེས་གཞན་དུ་མིན། །ཡོན་ཏན་རྣམས་ལ་ང་རྒྱལ་མ་བྱེད་ཀྱེ། །ལྷན་ཅིག་སྐྱེས་པས་གཉིད་ལོག་མྱོས་གྱུར་པས། །དམ་ཚིག་གླང་ཆེན་ལྟ་བུར་སྤྱོད། །དབང་པོ་སྒོ་དགུའི་སྔགས་ཀྱིས་ལམ་བཀག་ནས། །བརྟན་པའི་བུམ་པས་དེ་ནི་མྱ་ངན་འདས། །པདྨའི་གེ་སར་རླུང་གི་འབྱུང་འཇུག་འདི། །བརྟན་པར་བཅིངས་ན་མགོན་པོ་འཆགས་པར་འགྱུར། །རླུང་ཉིད་ཐིམ་པས་མི་འགྱུར་ཁ་དོག་མེད། །འབྲེལ་མེད་དྲན་མེད་སེམས་ཉིད་སྟོང་པ་ལ། །སྒོམ་དང་སྒོམ་རྒྱུ་བསྒོམ་བྱ་དེ་ལ་མེད། །གཡོ་བའི་སེམས་ཉིད་ཏིང་ངེ་འཛིན་གྱིས་ནི། །སེམས་ཀྱི་རྒྱལ་པོ་རྟེན་མེད་མཁའ་ལ་ལྡིང༌། །མཉམ་པར་ནོན་ཅིག་ལུས་ཀྱིས་འཁྲུལ་འཁོར་བྱ། །སེམས་ཉིད་བདེ་ཅན་བཀྲམ་པས་མྱ་ངན་འདས། །གཏི་མུག་ཞགས་པ་བཅད་ཅིང་གཞན་དག་སྤང༌། །སྐད་ཅིག་གཅིག་ལ་འཁོར་བའི་ཆགས་པ་བྲལ། །དེ་ཉིད་བཅིངས་པས་བྱ་བ་བྲལ་གྱུར་པས། །འགྲོ་བ་དྲུག་ཏུ་ཡང་དག་སྐྱེ་མི་ལེན། །གང་ཞིག་རྩ་སྒོར་མ་ཡེངས་གནས་པ་དེས། །དྲག་པོའི་རྐུན་མས་དེ་ལ་འཇིགས་པ་མེད། །གང་ཞིག་རྫུན་རྐུ་ན་ནི་མྱ་ངན་མེད། །སྔགས་ཉིད་རང་གི་ལུས་ལ་གནས་པ་སྟེ། །བདེ་བ་ཐམས་ཅད་རྣལ་འབྱོར་དྲན་པར་གྱིས། །བདེ་བ་རྟོགས་པས་ཡོན་ཏན་སྐྱེ་འགྱུར་བ། །ཁྱིམ་གྱི་བདག་མོ་རང་ལུས་རང་བཞིན་ཚིམ་གནས་ལ། །རླུང་གི་སེམས་ཉིད་པདྨའི་ཆུ་དང་འདྲ། །འབྱུང་བ་རྣམས་ནི་དེ་ཡིས་མྱོང་འགྱུར་བས། །དེ་ཕྱིར་གཡོ་བའི་སེམས་ལ་རྣལ་འབྱོར་པའི། །སྒོ་དགུ་བཀག་ནས་ནན་ཏན་གྱིས། །རྣལ་འབྱོར་གྱིས་ནི་གཏི་མུག་བཅད་བྱས་ལ། །གནས་ཀྱི་ཡོན་ཏན་རྟོགས་པས་ཆགས་མེད་འགྱུར། །སྤྲིན་ལྟར་ཆོ་འཕྲུལ་རང་བཞིན་ཀུན་བརྟགས་ཀྱི། །གཏི་མུག་གནས་ཀྱིས་གཏི་མུག་བསྲེགས་བྱས་ནས། །ལྷན་ཅིག་སྐྱེས་པའི་གནས་ལ་རྣལ་འབྱོར་ཐིམ། །ཐམས་ཅད་ནུབ་པས་སྟེང་འོག་ལམ་འགགས་པས། །གནས་ཀྱི་ཉམས་ཀྱིས་འཁོར་བ་མྱ་ངན་འདས། །དེ་ནི་རྣལ་འབྱོར་བླ་མའི་དྲིན་གྱིས་རྟོགས། །ཉིན་མཚན་བླ་མ་སྤྱི་བོར་བསྒོམ་བྱས་ནས། །ལྷན་ཅིག་སྐྱེས་པ་ཉིད་དུ་གནས་གྱུར་པས། །ཡང་ནས་ཡང་དུ་ནམ་མཁའི་བདུད་རྩི་བརྔུབ། །རྗེས་འབྲང་བཀུར་སྟི་དྲི་མེད་སྐུ་ཐོབ་པས། །ཀ་བ་གཅིག་ལ་གཞལ་ཡས་སྒོ་དགུ་སྟེ། །ལམ་གྱི་སྒྱུ་ལུས་བདག་གིས་གཅིག་ཏུ་རྟོགས། །དེ་ཡིས་བདུད་བཞིའི་བར་ཆོད་སེལ་བར་འགྱུར། །དེ་ཕྱིར་དགེ་སྦྱིན་ཁྲིམས་སོགས་དགོས་མི་འགྱུར། །དགེ་སྦྱོང་ཆོས་སྨྲས་ལྷ་ཉིད་བསྒོམ་པ་དེ། །ཆོས་ཀྱི་རོ་ནི་སུས་ཀྱང་རྟོགས་པ་མེད། །སྐུ་གསུམ་བརྟན་པར་འདོད་ན་རྣལ་འབྱོར་ཀྱེ། །ཕྱི་ནང་བྱང་ཆུབ་སེམས་ཀྱི་རླུང་ཉིད་བསྒོམ། །དུག་ལྔའི་ཡན་ལག་བཅད་པས་མྱུར་དུ་ནི། །བྱང་ཆུབ་སེམས་ཀྱི་ལམ་ལ་ལེགས་པར་འཇུག །རྣལ་འབྱོར་བརྟན་པ་ཐོབ་སྟེ་སྐྱེ་མི་འགྱུར། །རླུང་གི་དེ་ཉིད་བསྒོམ་པའི་མན་ངག་ཅེས་བྱ་བ་སློབ་དཔོན་ཙོ་རོང་གྷིས་མཛད་པ་རྫོགས་སོ།། །།

༄༅། །རྡོ་རྗེ་མཁའ་འགྲོའི་རྫོགས་པའི་རིམ་པ་ཞེས་བྱ་བ་བཞུགས་སོ། །
སློབ་དཔོན་བི་ན་པས་མཛད། 

༄༅། །རྒྱ་གར་སྐད་དུ། བཛྲ་ཌཱ་ཀི་ནཱི་ནིཥྤན་ན་ཀྲ་མ། བོད་སྐད་དུ། རྡོ་རྗེ་མཁའ་འགྲོའི་རྫོགས་པའི་རིམ་པ། རྡོ་རྗེ་ཕག་མོ་ལ་ཕྱག་འཚལ་ལོ། །རྡོ་རྗེ་མཁའ་འགྲོ་གཞུ་རུ་ཐོགས། །དངོས་པོ་ཐམས་ཅད་འབེན་དུ་བཙུགས། །གཉིས་སུ་མེད་པའི་མདའ་ཡིས་བརྒྱབས། །སྒོམ་དང་བསྒོམ་རྒྱུ་དམིགས་པ་མེད། །བསྣུན་པས་སྐྱེ་བ་དམིགས་མ་གྱུར། །བདག་གཞན་གཉིས་ཀྱི་མཐའ་ཡང་བཅད། །གཉིས་སུ་མེད་པའི་མདའ་ཡིས་བརྒྱབས། །སྒོམ་དང་བསྒོམ་རྒྱུ་གཉིས་ཀ་མེད། །སྟོང་པའི་གཞུ་ནི་བཀང་བྱས་ནས། །ཤོར་མེད་མདའ་ནི་རྡེག་པར་བྱེད། །གསོད་དང་གསད་བྱ་གཉིས་ཀ་མེད། །གཉིས་སུ་མེད་པའི་མདའ་ཡིས་བརྒྱབས། །སྒོམ་དང་བསྒོམ་རྒྱུ་གཉིས་ཀ་མེད། །ནམ་མཁའི་ཆོ་འཕྲུལ་ཆེན་པོ་ཡིས། །ཆོས་ཉིད་ཐམས་ཅད་བསྡུ་བྱས་ནས། །གཉིས་སུ་མེད་པའི་མདའ་ཡིས་བརྒྱབས། །སྒོམ་དང་བསྒོམ་རྒྱུ་གཉིས་ཀ་མེད། །བི་རཱུས་འདི་ལྟར་འཁོར་བྱས་ནས། །གཅིག་ནས་ཉི་ཤུའི་བར་དུ་ནི། །དངོས་པོར་ཅིར་ཡང་ཞུགས་པ་མེད། །ཡི་གེ་སྟོང་པ་གསོས་སུ་བྱིན། །གཉིས་སུ་མེད་པའི་མདའ་ཡིས་བརྒྱབས། །སྒོམ་དང་བསྒོམ་རྒྱུ་གཉིས་ཀ་མེད། །རྡོ་རྗེ་མཁའ་འགྲོའི་རྫོགས་པའི་རིམ་པ་ཞེས་བྱ་བ་སློབ་དཔོན་ཆེན་པོ་བི་རཱུ་པ་ནས་བརྒྱུད་པ་སློབ་དཔོན་བི་ན་པས་མཛད་པ་རྫོགས་སོ།། །།

༄༅། །ཐབས་དང་ཤེས་རབ་གཏན་ལ་དབབ་པའི་བསྡུས་པ་ཞེས་བྱ་བ་བཞུགས་སོ། །
སློབ་དཔོན་ཙ་མ་རིས་མཛད།

༄༅། །རྒྱ་གར་སྐད་དུ། པྲ་ཛྙོ་པཱ་ཡ་བི་ནིཤྩ་ཡ་ས་མུ་ད་ཡཾ་ནཱ་མ། བོད་སྐད་དུ། ཐབས་དང་ཤེས་རབ་གཏན་ལ་དབབ་པ་བསྡུས་པ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །གང་ཞིག་སྤྲིན་ལྟར་རྟོག་པ་སེལ་ཞིང་རང་བཞིན་དྲི་མ་མེད། །ནང་པ་རྣམས་ཀྱི་གཞན་དང་མི་མཉམ་གཉིས་མེད་ཆོས་སྐུ་དེ། །གཟུགས་ལྡན་སྣ་ཚོགས་ལོངས་སྐུའི་རང་བཞིན་རྣམས་ཀྱི་རྒྱུར་གྱུར་པས། །ཐབས་དང་ཤེས་རབ་གཉིས་མེད་སྤྲུལ་སྐུ་དེ་ལ་ཕྱག་འཚལ་ནས། །ལྷུམ་མཁན་རིག་འཛིན་བདག་གཞན་དོན་དུ་རྣམ་པར་བསྡུ་བྱས་ནས། །མ་རྟོགས་སེམས་ཅན་རྣམས་ལ་ཕན་ཕྱིར་མ་ལུས་དེ་ཉིད་ནི། །བདག་གིས་བཤད་བྱ་བློ་ལྡན་རྣམས་ཀྱིས་གུས་པས་ཉན་པར་གྱིས། །དངོས་པོའི་རྟོག་པ་ལ་བརྟེན་ནས། །དངོས་མེད་བདག་མེད་ཡང་དག་འབྱུང༌། །གཉིས་ཀ་རྟོག་པར་མཉམ་མོད་ཀྱི། །བྱིས་པ་རྣམས་ལ་དྲང་ཕྱིར་གསུངས། །དེ་ལས་ཉོན་མོངས་ཐམས་ཅད་དེ། །སྐྱེ་འཇིག་སྡུག་བསྔལ་དེ་ལས་འབྱུང༌། །བདག་གཞན་གཉིས་ཀྱི་འཛིན་པ་ཡིས། །ཐར་པ་འཐོབ་པར་མི་འགྱུར་བས། །དེ་ཕྱིར་དངོས་པོ་སྤང་བྱ་ཞིང༌། །དངོས་མེད་ལ་ཡང་བརྟེན་མི་བྱ། །རྣལ་འབྱོར་དངོས་པོ་ལ་བརྟེན་ན། །འཁོར་བ་ཉིད་ལས་གཞན་དུ་མེད། །ཕན་ཚུན་འབྲེལ་ཕྱིར་དེ་དག་མིན། །དེ་མིན་བདག་གཞན་གྲུབ་པ་མེད། །དཔེར་ན་ནམ་མཁའི་མེ་ཏོག་བཞིན། །དེ་ཕྱིར་དངོས་དང་དངོས་མེད་ནི། །རྫུན་པའི་ཆོ་འཕྲུལ་སྤང་བར་བྱ། །རང་བཞིན་མ་གྲུབ་དྲི་མ་མེད། །དེ་ཕྱིར་ཕ་རོལ་ཕྱིན་མར་གྲགས། །ཁྱབ་བྱེད་སྙིང་རྗེ་དབྱེར་མེད་དེ། །རྣལ་འབྱོར་པ་ཡི་ཐབས་ཡིན་ནོ། །ཆུ་དང་འོ་མ་འདྲེས་པ་ལྟར། །ཐབས་དང་ཤེས་རབ་གཉིས་མེད་པས། །འཛིན་བྱ་འཛིན་བྱེད་ཐོག་མཐའ་མེད། །དྲི་མེད་དངོས་པོའི་མཚན་མ་བྲལ། །གཉིས་དང་གཉིས་མིན་ཞི་བའི་བདག །དེ་རྣམས་ལ་གནས་བདེ་བའི་མཆོག །རང་རིག་ཡེ་ཤེས་ཆོས་ཀྱི་དབྱིངས། །ཞི་དུལ་ཕ་རོལ་ཕྱིན་མ་ཡིན། །ཐེག་པ་གསུམ་དང་སྐུ་གསུམ་ལྡན། །སྔགས་ནི་འབུམ་སྡེ་གྲངས་ལས་འདས། །དཀྱིལ་འཁོར་རྒྱལ་མཆོག་ཕྱག་རྒྱ་དང༌། །འཇིག་རྟེན་འདས་དང་འཇིག་རྟེན་རྣམས། །ལྷ་དང་ལྷ་མིན་བརྒྱ་བྱིན་དང༌། །མི་དང་ཡི་དྭགས་དུད་འགྲོ་སོགས། །དཔེར་ན་ཆུ་ཡི་རླབས་བཞིན་ཏེ། །དེ་ལས་འབྱུང་ཞིང་ཐིམ་པར་འགྱུར། །དེ་ཕྱིར་ཐབས་དང་ཤེས་རབ་ཀྱི། །གཉིས་མེད་དོན་ནི་བསྒོམ་པར་བྱ། །མི་མཉམ་པ་ཡི་སྔགས་ཉིད་ཀྱིས། །སྟོང་ཉིད་བསྒོམ་པར་མི་བྱ་ཞིང༌། །དེ་བཞིན་དངོས་པོ་བསྒོམ་མི་བྱ། །དེ་དག་གཉིས་ཀྱི་འཛིན་པ་ནི། །མྱ་ངན་འདས་ཀྱང་འཁོར་བ་ཡིན། །དེ་ནི་མི་རྟག་སྤང་བྱས་པས། །དམིགས་མེད་སྟོང་ཉིད་འགྲུབ་འགྱུར་རོ། །བརྗོད་བྲལ་ནམ་མཁའི་སྙིང་རྗེ་སྟེ། །དེ་ཉིད་ཡིད་བཞིན་ནོར་བུ་ལྟར། །འགྲོ་བའི་དོན་ནི་བྱམས་པ་ཡིན། །ནམ་མཁའ་ཀུན་ལ་ཁྱབ་པ་བཞིན། །གཉིས་མེད་སེམས་ནི་དགའ་བ་ཡིན། །དངོས་དང་དངོས་མེད་གཉིས་དག་ལ། །བསྒོམ་པའི་བཏང་སྙོམས་དེ་ཉིད་ནི། །དངོས་མེད་དོན་དམ་བསྒོམ་པར་བྱ། །བྱ་བ་དང་ནི་བྱེད་པ་པོ། །སྒོམ་དང་བསྒོམ་རྒྱུ་གཉིས་ཀ་མེད། །སྦྱིན་དང་སྦྱིན་བྱ་གཉིས་མ་གྲུབ། །འཛིན་བྱ་དང་ནི་འཛིན་པ་པོ། །བརྟགས་པས་ཉོན་མོངས་དངོས་པོ་མེད། །དེ་ཉིད་ལྡན་པའི་རྣལ་འབྱོར་པས། །བྱང་ཆུབ་སེམས་ནི་འགྲུབ་འགྱུར་རོ། །ཆགས་པས་བསྒྲིབས་པ་འཁོར་བ་ཡིན། །སྤྲིན་མེད་ནམ་མཁའ་ལྟ་བུ་ནི། །རྟོག་པ་དང་བྲལ་མྱ་ངན་འདས། །དེ་ཕྱིར་སེམས་ནི་བརྟན་བྱས་ནས། །བློ་དང་ལྡན་པས་བསྒོམ་པར་བྱ། །བླ་མའི་ཞལ་གྱི་པདྨ་ལས་ཐོབ་གདམས་ངག་བྲིས། །བདག་ཉིད་གྲུབ་པ་གང་ཞིག་དགེ་བའི་འབྲས་བུ་དེས། །འགྲོ་དྲུག་ཉོན་མོངས་འདམ་ལས་བརྒལ་ཞིང་དྲི་མེད་པ། །བྱང་ཆུབ་སེམས་ལ་གནས་ཤིང་གྲུབ་པ་ཐོབ་པར་ཤོག །ཐབས་དང་ཤེས་རབ་གཏན་ལ་དབབ་པའི་དངོས་གྲུབ་བསྡུས་པ་ཞེས་བྱ་བ་སློབ་དཔོན་ཆེན་པོ་ཙ་མ་རིས་གསུངས་པ་རྫོགས་སོ།། །།

༄༅། །རང་བཞིན་གྲུབ་པ་མེད་པའི་གཞིའི་མན་ངག་ཅེས་བྱ་བ་བཞུགས་སོ། །
སློབ་དཔོན་ཀླུ་སྒྲུབ་ཀྱིས་མཛད།

༄༅། །རྒྱ་གར་སྐད་དུ། སྭ་བྷཱ་ཝ་ཨ་སིདྡྷི་ནཱ་མ་ཨུ་པ་དེ་ཤ །བོད་སྐད་དུ། རང་བཞིན་གྲུབ་པ་མེད་པའི་གཞིའི་མན་ངག་ཅེས་བྱ་བ། རྗེ་བཙུན་སྒྲོལ་མ་ལ་ཕྱག་འཚལ་ལོ། །ཨེ་མ་ཇི་ལྟར་མཁས་པ་ཡིས། །ལྷ་ཁང་འདི་ནི་བཞེངས་པར་བྱས། །ཀ་བ་གཅིག་ལ་སྒོ་དགུ་པའི། །ཤིང་མཁན་གང་གིས་ཁང་པར་བྱས། །ཇི་ལྟར་ནམ་ཞིག་ལྷ་ཁང་དེ། །འཇིག་པར་འགྱུར་བ་མི་ཤེས་པས། །ལྷ་ཁང་ནང་གནས་ཕུག་རོན་ནི། །གནས་ནི་གང་དུ་འཆོལ་བར་བྱེད། །ཇི་ལྟར་ནམ་ཞིག་ལྷ་ཁང་དེ། །འཇིག་པར་འགྱུར་བ་མི་ཤེས་ན། །གང་གིས་གཡོགས་ཤིང་ཞལ་ཞལ་བྱས། །སྒོ་རབ་བསྡམས་པ་དེ་ལྟ་ན། །ཀ་བ་སྲིན་གྱིས་ཟོས་པ་ན། །ཇི་ལྟར་ནམ་ཞིག་ལྷ་ཁང་དེ། །འཇིག་པར་འགྱུར་བ་མི་ཤེས་སོ། །གང་གིས་གཡོགས་ཤིང་ཞལ་ཞལ་བྱས། །ལྷ་ཁང་ནང་གནས་ཕུག་རོན་ནི། །གནས་ནི་གང་དུ་འཚོལ་བར་བྱེད། །མར་དང་སྦྲང་རྩིའི་ཟས་བྱིན་ཡང༌། །རིགས་ངན་གྱི་ནི་སྤྱོད་པ་འདྲ། །དེ་བཞིན་རྡོ་རྗེ་འགྲོ་བར་བྱེད། །ཇི་ལྟར་ནམ་ཞིག་ལྷ་ཁང་དེ། །འཇིག་པར་འགྱུར་བ་མི་ཤེས་སོ། །ལྷ་ཁང་ནང་དེའི་ཕུག་རོན་ནི། །གནས་ནི་གང་དུ་འཚོལ་བར་བྱེད། །སྣ་ཚོགས་མངོན་ཅན་ཕུག་རོན་ནི། །ལྷ་ཁང་བུམ་པ་སྤངས་ནས་ནི། །དཔའ་བོའི་སྒོ་ནས་སྨྲ་བར་བྱེད། །ཇི་ལྟར་ནམ་ཞིག་ལྷ་ཁང་ནི། །འཇིག་པར་འགྱུར་བ་མི་ཤེས་སོ། །ལྷ་ཁང་ནང་གནས་ཕུག་རོན་ནི། །གནས་ནི་གང་དུ་འཆོལ་བར་བྱེད། །ལྷ་ཁང་བུམ་པ་སྤང་ས་ནས་ནི། །དཔའ་བོའི་སྒོ་ནས་སྨྲ་བར་བྱེད། །སེམས་ཀྱི་རྣམ་འཕྲུལ་ཡིན་ནོ་ཞེས། །འཕགས་པ་ཀླུ་སྒྲུབ་སྨྲ་བར་བྱེད། །རང་བཞིན་གྲུབ་པ་མེད་པའི་གཞིའི་མན་ངག་ཅེས་བྱ་བ་སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ།། །།

༄༅། །རིན་ཆེན་ཕྲེང་བ་ཞེས་བྱ་བ་བཞུགས་སོ། །
སློབ་དཔོན་སི་ལ་ཨ་ལིས་མཛད། 

༄༅། །རྒྱ་གར་སྐད་དུ། རཏྣ་མཱ་ལ་ནཱ་མ། བོད་སྐད་དུ། རིན་ཆེན་ཕྲེང་བ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །མགོན་པོ་ཀུན་གྱི་བདག་ཉིད་ནི། །དངོས་པོའི་རང་བཞིན་མ་གྲུབ་པའི། །བླ་མ་རྗེ་ལ་ཕྱག་འཚལ་ནས། །རིན་ཆེན་ཕྲེང་བ་བཤད་པར་བྱ། །སྒོམ་དང་བསྒོམ་རྒྱུ་རྣལ་འབྱོར་གྱི། །རྟོག་པ་དེ་ནི་བདེན་པ་མིན། །བདེན་གཉིས་གྲུབ་པ་མེད་པའི་ཕྱིར། །སྒོམ་ལ་བརྟེན་པར་མི་བྱའོ། །ཆོས་ཀྱི་དབྱིངས་དང་དེ་བཞིན་ཉིད། །གང་ཡང་རང་བཞིན་རྟོགས་པ་དེ། །ཞི་བ་རང་རིག་གཉིས་སུ་མེད། །བླ་མ་དང་པོའི་དགོངས་པའོ། །མཚན་ཉིད་མེད་པའི་ཤེས་རབ་ནི། །ཕྱག་རྒྱ་བླ་མའི་གདམས་ངག་བཅས། །ཕྲ་ཞིང་རང་རྒྱུད་ཡེ་ཤེས་ཀྱིས། །མ་རྫོགས་པ་ཡི་སྐད་ཅིག་ལ། །ཡང་དག་གྲུབ་པར་མི་འགྱུར་རོ། །བླ་མ་གཉིས་པའི་དགོངས་པའོ། །རྣམ་པར་རྟོག་པ་བདེན་པ་མིན། །རྟོག་མེད་རྗེས་སུ་འབྲེལ་བ་ཡིས། །རིམ་གྱིས་རྣམ་རྟོག་རྣམས་དང་བྲལ། །དཔེར་ན་ཐ་གུར་སྦྲུལ་འཛིན་ཏེ། །རྣལ་འབྱོར་རྟོག་མེད་བདེ་བ་ཆེ། །བླ་མ་གསུམ་པའི་དགོངས་པའོ། །མ་རིག་པ་ཡི་སྣང་བ་འདི། །རང་རིག་ཡེ་ཤེས་རྟོགས་གྱུར་ན། །རྨི་ལམ་ཉིན་མོའི་སྣང་བ་རྣམས། །མཉམ་པ་ཉིད་དུ་དོན་རྟོགས་པས། །ཚོར་བ་ཚོར་བྱེད་གཉིས་སུ་མེད། །གཉིས་དང་གཉིས་མེད་སྤངས་པ་ཡི། །གང་ལ་མི་གནས་རྣལ་འབྱོར་དེ། །ཤེས་རབ་ཕ་རོལ་ཕྱིན་མ་ཡིན། །བླ་མ་བཞི་པའི་དགོངས་པའོ། །བདག་ཉིད་ཤ་ལའི་དགོངས་པ་ནི། །དམིགས་མེད་སྙིང་རྗེའི་རྣལ་འབྱོར་པ། །གཉིས་འཛིན་གཉིས་མེད་དོན་རྟོགས་ཅན། །ཟབ་མོའི་ཆོས་ཉིད་ལ་གནས་པས། །རྡོ་རྗེ་སེམས་དཔའི་གནས་འཐོབ་འགྱུར། །རྟོག་པ་དང་བྲལ་དྲི་མ་མེད། །རྣལ་འབྱོར་རོལ་པའི་ལྟ་སྤྱོད་ནི། །ཆོས་རྣམས་རང་བཞིན་རྟོགས་གྱུར་ན། །བདེ་དང་སྡུག་བསྔལ་གཉིས་མེད་རྟོགས། །དེ་ལྟར་རྟོགས་པས་རང་གྲོལ་འགྱུར། །རིན་ཆེན་ཕྲེང་བ་ཞེས་བྱ་བ་སློབ་དཔོན་ཆེན་པོ་སི་ལ་ཨ་ལིས་མཛད་པ་རྫོགས་སོ།། །།

༄༅། །སྙིང་རྗེ་བསྒོམ་པའི་བྱིན་རླབས་ཞེས་བྱ་བ་བཞུགས་སོ། །
སློབ་དཔོན་ཏིལླི་པས་མཛད།

༄༅། །རྒྱ་གར་སྐད་དུ། ཀཱ་རུ་ཎ་ཨ་དྷིཥྛཱ་ན་བྷ་བཱ་ན་ནཱ་མ། བོད་སྐད་དུ། སྙིང་རྗེ་བསྒོམ་པའི་བྱིན་རླབས་ཞེས་བྱ་བ། བླ་མ་དམ་པ་རྣམས་ལ་ཕྱག་འཚལ་ལོ། །བླ་མའི་བྱིན་རླབས་ཐོབ་གྱུར་པས། །སྐད་ཅིག་གཅིག་ལ་མཉམ་པར་རྟོགས། །རྒྱུད་སྡེ་རྣམས་ལས་མི་གསལ་བས། །སྙིང་རྗེ་བསྒོམ་པའི་ཉམས་ལེན་བཤད། །རྣལ་འབྱོར་དེ་ཉིད་དྲན་བྱས་ནས། །མཚན་བཅས་མཚན་མེད་རང་བཞིན་གྱིས། །སྙིང་གའི་དབུས་སུ་ཐིག་ལེ་ནི། །མུན་པའི་རབ་རིབ་བསལ་གྱུར་པ། །ཟླ་རྩིའི་སྟེང་དུ་བསམ་པར་བྱ། །རང་བཞིན་བདག་པོར་རོལ་མཛད་པ། །དྲག་པོའི་གཟི་བརྗིད་ཕྲེང་བས་བརྒྱན། །ཧེ་རུ་ཀ་དཔལ་མགོན་པོ་ཆེ། །བདུད་བཞི་ལས་ནི་རྣམ་པར་རྒྱལ། །ལྷན་ཅིག་སྐྱེས་པའི་དུར་ཁྲོད་གནས། །བདེ་བ་ཆེན་པོ་དགའ་བའི་མཆོག །རོ་མྱོང་ལོངས་སྐུ་བྱང་སེམས་ལྡན། །ཡི་གེ་རྒྱུ་མེད་ཡང་དག་གསུངས། །ལྷ་བསྒོམ་ཕྲེང་སྔགས་མཚམས་གཅོད་དང༌། །སྦྱིན་སྲེག་ཀློག་སོགས་དགོས་པ་མེད། །རྟོག་པ་རྣམས་ནི་སྤངས་བྱས་ནས། །འཇིགས་མེད་སྙིང་རྗེ་བསྐྱེད་བྱས་ལ། །སློབ་མ་དང་ནི་བདག་ཉིད་ཀྱི། །སྙིང་གར་བསྒོམས་པས་ཡེ་ཤེས་ནི། །ཐམས་ཅད་མཁྱེན་དང་མཉམ་པར་འགྱུར། །དེ་ཉིད་རྟོགས་པས་ཡང་དག་འཕྲད། །རྫུ་འཕྲུལ་བཞི་དང་ས་བཅུ་ཐོབ། །ནམ་མཁར་བསྐྱོད་དེ་མི་སྣང་འགྲུབ། །སྐྱེ་བ་དྲན་ཞིང་རང་སེམས་རྟོགས། །འདས་དང་མ་འོངས་ད་ལྟར་ནི། །རང་རིག་གཞན་རིག་ཐམས་ཅད་སྐྱེ། །མགལ་མེའི་འཁོར་ལོ་བསྐོར་བ་ལྟར། །སྣ་ཚོགས་སེམས་ཀྱི་རང་བཞིན་གྱིས། །ཉམས་སྐྱེས་རྣལ་འབྱོར་གྲུབ་པ་ཐོབ། །སྙིང་རྗེ་བསྒོམ་པའི་མན་ངག་ཅེས་བྱ་བ་སློབ་དཔོན་ཏིལླི་པས་མཛད་པ་རྫོགས་སོ།། །།

༄༅། །ཐེག་པ་ཆེན་པོའི་གནས་ལུགས་གཏན་ལ་དབབ་པ་ཞེས་བྱ་བ་བཞུགས་སོ། །
སློབ་དཔོན་དྷོ་ཁན་དྷིས་མཛད།

༄༅། །རྒྱ་གར་སྐད་དུ། མ་ཧཱ་ཡཱ་ན་ཨ་བ་ཏཱ་རཾ་ནཱ་མ། བོད་སྐད་དུ། ཐེག་པ་ཆེན་པོའི་གནས་ལུགས་གཏན་ལ་དབབ་པ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །ཐེག་པ་ཆེན་པོའི་བདག་ཉིད་ནི། །བདེ་ཆེན་རྒྱ་མཚོའི་བདུད་རྩི་ཡིན། །མཐའ་དབུས་མཉམ་པའི་ཚད་ནད་སེལ། །དཔའ་བོ་ཆེ་ལ་ཕྱག་འཚལ་ལོ། །ཐེག་པ་རྣམས་ཀྱི་མཆོག་གྱུར་པ། །ཤེས་དང་ཤེས་བྱའི་ཡེ་ཤེས་ནི། །གཞན་ལ་ཕན་ཕྱིར་རང་ལ་མིན། །བདག་གིས་གཏན་ལ་དབབ་པར་བྱ། །འཛིན་དང་འཛིན་བྱའི་རིག་པ་ནི། །སོ་སོའི་ལས་དང་རྣམ་པར་ལྡན། །དངོས་པོ་གཟུགས་ཅན་འཆིང་བའི་རྒྱུ། །ཕྱི་དང་ནང་གི་གཟུགས་མེད་པས། །དེ་ཉིད་མ་གྲུབ་གཉིས་མེད་དེ། །གང་ཞིག་འཛིན་པ་གཟུགས་ཡིན་ཏེ། །འཛིན་པ་མེད་པས་དེ་ཉིད་དོ། །དེ་ནི་དམ་པའི་ཡེ་ཤེས་ཏེ། །ལྷུན་གྲུབ་ཁ་དོག་དབྱིབས་དང་བྲལ། །མཁས་པ་རྣམས་ཀྱིས་རང་རིག་རྟོགས། །གང་ཞིག་རིག་པ་སྟོང་པ་སྟེ། །སྟོང་པ་མིན་ལ་རིག་པ་མིན། །འདི་དག་ཐམས་ཅད་རང་འགག་གོ །བདེན་གཉིས་བྲལ་བའི་རྣལ་འབྱོར་གྱིས། །སྟོང་ཉིད་རིག་པའི་ལྟ་བ་འདི། །སྙིང་རྗེ་ཆེན་པོའི་ཤེས་རབ་བོ། །རྫོགས་པའི་རིམ་དང་ལྷ་སྒྲུབ་སོགས། །རྒྱུད་རྣམས་ཀུན་ལས་གསུངས་པས་ཀྱང༌། །དེ་ཉིད་དོན་དམ་ཡེ་ཤེས་མིན། །དོན་དམ་ཡེ་ཤེས་སྟོབས་ཀྱིས་ནི། །རྫོགས་པའི་ལྷ་ནི་གྲུབ་པར་འགྱུར། །དེ་ཕྱིར་བདག་ནི་དྷོ་ཁན་དྷིས། །བློ་དམན་རྣམས་ཀྱི་ཡུལ་མིན་པ། །དོན་དམ་ཀུན་རྫོབ་གཉིས་མེད་བཤད། །ཐེག་པ་ཆེན་པོའི་གནས་ལུགས་གཏན་ལ་དབབ་པ་ཞེས་བྱ་བ་སློབ་དཔོན་ཆེན་པོ་དྷོ་ཁན་དྷིས་མཛད་པ་རྫོགས་སོ།། །།

༄༅། །སེམས་ལ་གྲོས་འདེབས་པ་ཞེས་བྱ་བ་བཞུགས་སོ། །
སློབ་དཔོན་ཨ་ཛོ་ཀིས་མཛད།

༄༅། །རྒྱ་གར་སྐད་དུ། ཙིཏྟ་སྱ་ས་ཾཔྲ་དྷཱ་ཡ་བྱཱ་བཥྚ་ནཾ་ནཱ་མ། བོད་སྐད་དུ། སེམས་ལ་གྲོས་འདེབས་པ་ཞེས་བྱ་བ། ཡུམ་རྡོ་རྗེ་ཕག་མོ་ལ་ཕྱག་འཚལ་ལོ། །དཔའ་བོ་དཔའ་མོ་འབྱུང་པོ་རྣམས་ཀྱིས་བསྐོར་བྱས་པའི། །དཔལ་ཆེན་ཧེ་རུ་ཀ་ཡི་ཞབས་ལ་ཕྱག་འཚལ་ནས། །ཁམས་གསུམ་སེམས་ཅན་རྣམས་ཀྱི་སྒྲིབ་པ་བསལ་བའི་ཕྱིར། །བདག་གཞན་རྣམས་ཀྱི་དོན་དུ་སེམས་ལ་ཕན་པའི་གྲོས་འདེབས་བྱ། །འདོད་པ་པདྨའི་ཆུ་ལྟར་རིག་ནས་སེམས་ཉིད་ཀྱེ། །བླ་མེད་ལྟ་སྒོམ་སྤྱོད་པ་འབྲས་བུ་ཁྱོད་ཀྱིས་དྲན་པར་གྱི། །དེ་ཡིས་དཔལ་ལྡན་ཞལ་མཐོང་གཉིས་མེད་དོན་རྟོགས་ཏེ། །དེ་ཕྱིར་ཉམས་ལེན་བརྩོན་པས་ཕྱག་རྒྱ་ཆེན་པོ་ཐོབ་པའི་ཕྱིར། །སྣ་ཚོགས་གཟུགས་སྒྲ་སོགས་ལ་མ་ཆགས་མ་ཞེན་ན། །འཁོར་བར་མི་གནས་རྒྱུ་མེད་མྱ་ངན་འདས་པ་ཐོབ། །པདྨ་བཞིན་མཛེས་མངོན་སུམ་མིག་གི་དབང་པོ་དང༌། །སྒྲ་བརྙན་རྣ་བ་ཉམས་ཤིང་སེམས་ཉིད་རྨོངས་འགྱུར་བས། །ཀྱེ་མ་ཞེ་སྡང་ཕྲག་དོག་དུག་ནི་ཅི་ཕྱིར་འཛིན། །སྐྲ་དཀར་གཉེར་མ་ལ་སོགས་ཁྱོད་ཀྱིས་མཐོང་གྱུར་ཀྱང༌། །ཡོངས་སུ་འཚོལ་བར་ཞེན་པས་ཉེས་པའི་སྐྱོན་གྱིས་བཅིངས། །རབ་འབྲིང་ཐ་མའི་སྤྱོད་ལམ་འདོད་ཆགས་ཞེ་སྡང་གིས། །མཁས་བཙུན་མངོན་པའི་ང་རྒྱལ་འཁོར་བའི་གནས་སུ་འཁྱམས། །ཡི་དྭགས་ལྷ་མིན་དུད་འགྲོ་ལ་སོགས་སྡུག་བསྔལ་མང༌། །དེ་ཕྱིར་ཕྲག་དོག་སྤོངས་ལ་རང་བཞིན་དམིགས་པར་གྱིས། །ལྷ་དང་ཀླུ་དང་མི་རྣམས་བདེ་བ་གྲངས་མང་ཐོབ་གྱུར་ཀྱང༌། །སེམས་ཀྱི་རྒྱལ་པོ་འདོད་པས་མི་ངོམས་ངོ་མཚར་ཆེ། །གཉེན་བྲལ་སྡུག་བསྔལ་མཆི་མ་རྒྱ་མཚོ་བས་ཀྱང་ལྷག །དུར་ཁྲོད་གནས་ཀྱི་ཀེང་རུས་བསགས་པས་རི་རབ་མཉམ། །འདོད་པའི་འཁྲུགས་པས་རྨ་བྱུང་ཁྲག་ནི་མཚོ་དང་འདྲ། །ཀྱེ་མ་སེམས་ཀྱི་རྒྱལ་པོའི་རྣལ་འབྱོར་ཅི་ཕྱིར་སྲིད་མི་སྤོང༌། །མི་ལུས་འདོད་བྱ་ཁོམ་ལྡན་ཡང་དག་ཐོབ་བྱས་ནས། །དངོས་པོ་རྣམས་ནི་ཆུ་བུར་ལྟ་བུར་བལྟ་བྱས་ལ། །ཁྱོད་ཀྱིས་བདག་གཞན་རྣམས་ལ་ཇི་སྲིད་ཕན་པར་གྱིས། །འཁོར་བའི་འདམ་ལ་བྱིང་གྱུར་ཐར་པ་ཤིན་ཏུ་དཀའ། །དམྱལ་བའི་སྡུག་བསྔལ་ངུ་འབོད་ཚ་གྲང་བསྲེག་ཅིང་བཙིར། །སྲེད་པས་ཕྲག་དོག་ཡི་དྭགས་བཀྲེས་སྐོམ་སྐྱེ་འགྱུར་ལ། །སྙིང་རྗེའི་གནས་ཐོབ་དུད་འགྲོ་ཕན་ཚུན་ཞེ་སྡང་ཆེ། །ལྷ་ཡང་གནས་ནས་ལྟུང་འགྱུར་མི་རྣམས་སྡུག་བསྔལ་མང༌། །དེ་ལྟར་འགྲོ་བའི་སྡུག་བསྔལ་ཁྱོད་ཀྱིས་དྲན་བྱོས་ལ། །དོན་དམ་ཀུན་རྫོབ་ཐ་སྙད་སྣ་ཚོགས་སྤང་བར་གྱིས། །ལོངས་སྤྱོད་སྤྲིན་ཕུང་གློག་ལྟར་རྣམ་པར་གཡོ་བར་འགྱུར། །ཚེ་ནི་རླུང་གིས་བསྐྱོད་པའི་པདྨའི་ཆུ་ལྟར་འཇིག །ལང་ཚོ་རྣམས་ནི་མི་རྟག་དེ་ལྟར་བལྟ་བྱས་ནས། །མཁས་པ་རྣམས་ནི་མྱུར་དུ་ནགས་སུ་འགྲོ་བར་གྱི། །འཁོར་བའི་འདོད་པའི་གཉེན་བཤེས་ཆགས་པས་ཕྲག་དོག་སྐྱེས། །མཐར་ཡང་གཤིན་རྗེའི་གནས་འགྲོ་རྒྱལ་བ་འཐོབ་མི་འགྱུར། །ཁྱོད་ཀྱིས་དེ་ལྟར་ཤེས་ན་ཐར་པའི་ལམ་ཐོབ་བོ། །མི་ལུས་དམ་པ་ཡང་དང་ཡང་དུ་ཐོབ་པར་དཀའ། །དཔེར་ན་རྒྱ་མཚོའི་ཆུ་རླབས་རླབས་སྣང་ཟླ་བའི་གཟུགས་བརྙན་དང༌། །རྨི་ལམ་མིག་འཕྲུལ་འཁྲུལ་སྣང་སྣ་ཚོགས་སྒོམ་བྱེད་ན། །འཁོར་བའི་ཞགས་པས་བཅིངས་གྲོལ་རྒྱ་ལས་བྱ་བཞིན་ནོ། །དེ་ཕྱིར་སེམས་ཉིད་མ་ཆགས་མ་ཞེན་ཉམས་ལེན་གྱིས། །འཁྲུལ་ཟད་གང་ཞིག་རྣལ་འབྱོར་བདེ་བ་ཐོབ་པ་དེས། །སེམས་གསལ་ཡལ་ག་བརྒྱ་ཡིས་སངས་རྒྱས་འབྲས་བུ་ཐོབ། །སེམས་ལ་གྲོས་འདེབས་པ་ཞེས་བྱ་བ་སློབ་དཔོན་ཨ་ཛོ་ཀིས་མཛད་པ་རྫོགས་སོ།། །།

༄༅། །གཞི་ལམ་འབྲས་བུའི་བླ་མ་བསྒོམ་པའི་ཕྱག་རྒྱ་ཆེན་པའི་ཉམས་ལེན་
ཞེས་བྱ་བ་བཞུགས་སོ། །
སློབ་དཔོན་པཾ་ཀ་ལས་མཛད།

༄༅། །རྒྱ་གར་སྐད་དུ། སཤཱ་ན་མཱརྒ་ཕ་ལ་གུ་རུ་བྷ་བཱ་ན་མ་ཧཱ་མུ་དྲ་བྷཱ་ཝ་ན་ནཱ་མ། བོད་སྐད་དུ། གཞི་ལམ་འབྲས་བུའི་བླ་མ་བསྒོམ་པའི་ཕྱག་རྒྱ་ཆེན་པོའི་ཉམས་ལེན་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །གཞི་ལམ་འབྲས་བུ་གསུམ་གྱི་ནི། །རྩ་གསུམ་བརྒྱུད་པའི་བླ་མ་དང༌། །ཡིག་འབྲུ་གསུམ་གྱི་ཉམས་ལེན་ནི། །ཉམ་ཆུང་ཉོན་ཅིག་བཤད་པར་བྱ། །ལྟེ་བ་སྤྲུལ་པའི་འཁོར་ལོ་ནས། །སྣ་བུག་གཉིས་དང་ཚངས་པའི་བར། །རྩ་གསུམ་ལ་ནི་སེམས་གཏད་བྱ། །གཡོན་གྱི་དཀར་དང་གཡས་རྩ་དམར། །དབུས་ཀྱི་མི་བསྐྱོད་མཐིང་ག་ལ། །གཡས་པར་ཧཱུྃ་དང་གཡོན་པར་ཨོཾ། །ཚངས་པའི་བུ་གར་ཨཱཿཡིག་བསམ། །འོད་གསལ་མ་ཟིང་ག་དཀར་དང་དམར། །ཁམས་གསུམ་སྤྲུལ་པའི་འོད་ཀྱིས་ཁྱབ། །གདུལ་བྱ་བཏུལ་ནས་སླར་ཡང་ཐིམ། །ཡི་གེ་གསུམ་གྱི་ཟླ་ཚེས་ལ། །སྟོང་པའི་ཐིག་ལེ་སྟེང་དུ་ནི། །བརྒྱུད་པའི་བླ་མ་འོད་གསལ་ནི། །དེ་སྟེང་འདི་ལྟར་བསྒོམ་པར་བྱ། །གཡོན་གྱི་སྣ་བུག་ཡི་གེ་ལ། །ཡིད་ཆེས་ཉམས་མྱོང་བླ་མ་ནི། །སྐར་མ་ལྟ་བུའི་འོད་གསལ་བསྒོམ། །འབྲས་བུ་མངོན་སུམ་བླ་མ་ནི། །ཧཱུཾ་ཡིག་ཟླ་ཚེས་སྟེང་དུ་སྟེ། །བརྟན་པར་བསམ་གཏན་བསྒོམ་པར་བྱ། །རླུང་གསུམ་འགགས་ཏེ་གདོན་གསུམ་སེལ། །དུག་གསུམ་རྣམ་རྟོག་བྲལ་འགྱུར་བ། །རྒྱུ་འབྲས་ཆོས་ཀྱི་རྟོག་པ་སྤང༌། །ལུས་ཀྱི་དགོན་པ་བརྟན་གྱུར་པས། །བདག་གཞན་གཉིས་མེད་དོན་རྟོགས་ཏེ། །དུར་ཁྲོད་ཀྱི་ནི་འཇིགས་པ་སྤང༌། །ཧ་རི་ཙནྡྲ་ནམ་མཁའི་དབྱིངས། །དྲི་ཟའི་གྲོང་ཁྱེར་ལོངས་སྤྱོད་བྱེད། །གཞི་ལམ་འབྲས་བུའི་བླ་མ་བསྒོམ་པའི་ཕྱག་རྒྱ་ཆེན་པོའི་ཉམས་ལེན་ཞེས་བྱ་བ་སློབ་དཔོན་པཾ་ཀ་ལས་མཛད་པ་རྫོགས་སོ།། །།

༄༅། །རྩ་རླུང་གི་སྒོ་ནས་རྣལ་འབྱོར་གྱི་སྤྱོད་པ་ཞེས་བྱ་བ་བཞུགས་སོ། །
སློབ་དཔོན་ཌམྦི་པས་མཛད། 

༄༅། །རྒྱ་གར་སྐད་དུ། ནཱ་ད་བིནྡུ་དཱད་རེ་ཡོ་གི་ནཱི་ཙཱརྻ་ནཱ་མ། བོད་སྐད་དུ། རྩ་རླུང་གི་སྒོ་ནས་རྣལ་འབྱོར་གྱི་སྤྱོད་པ་ཞེས་བྱ་བ། ཡུམ་བདག་མེད་མ་ལ་ཕྱག་འཚལ་ལོ། །བདག་ནི་མདོག་སྡུག་འཕྱོན་མ་མིན། །དབྱིབས་ལེགས་འཕྱོན་མའང་མ་ཡིན་ཏེ། །དགྱེས་རྡོར་སྤྱོད་པའི་དགེ་སྦྱོང་གིས། །དེ་ནི་བདག་གི་བདག་པོར་འགྱུར། །བདག་ནི་མཚམས་སུ་ཕུང་བར་འགྱུར། །བནྡྷ་པ་ཡིས་མཚམས་སུ་བཅོམ། །དེ་ནི་བདག་གིས་ཇི་ལྟར་བྱ། །ཕྱོགས་བཞིར་བལྟས་ན་ཐར་ས་མེད། །ཐམས་ཅད་བལྟས་པས་ནམ་མཁའི་དབྱིངས། །བདག་ནི་མཚམས་སུ་ཕུང་བར་འགྱུར། །བནྡྷ་པ་ཡིས་མཚམས་སུ་བཅོམ། །ད་ནི་སྟོང་པའི་དེ་ཉིད་རྟོགས། །སྨྲོས་དང་སེམས་ཁྱོད་ཅི་རྟོགས་ན། །དེ་ངོར་གཞན་ཞིག་འགྲོ་བར་བྱེད། །བདག་ནི་མཚམས་སུ་ཕུང་བར་འགྱུར། །བནྡྷ་པ་ཡིས་མཚམས་སུ་བཅོམ། །ད་ནི་དུར་ཁྲོད་དགོན་པ་རུ། །དེ་རུ་བདག་ནི་གནས་པར་བྱེད། །རི་སྦྱོང་བ་ཡི་གནས་དག་ཏུ། །སྐྱེ་རྒའི་རྒྱུན་ནི་བཅད་ནས་གནས། །བདག་ནི་མཚམས་སུ་ཕུང་བར་འགྱུར། །བནྡྷ་པ་ཡིས་མཚམས་སུ་བཅོམ། །བནྡྷ་མཁས་པ་ཆེན་པོ་དེས། །སྣ་ཚོགས་སེམས་ནི་གར་བྱེད་པ། །དེ་ཡིས་རང་བཞིན་དབང་དུ་འདུས། །བདག་ནི་མཚམས་སུ་ཕུང་བར་འགྱུར། །བནྡྷ་པ་ཡིས་མཚམས་སུ་བཅོམ། །རྩ་རླུང་གི་སྒོ་ནས་རྣལ་འབྱོར་གྱི་སྤྱོད་པ་ཞེས་བྱ་བ་སློབ་དཔོན་ཌོམྦྷི་པས་མཛད་པ་རྫོགས་སོ།། །།

༄༅། །ཡི་གེ་གཉིས་པའི་མན་ངག་ཅེས་བྱ་བ་བཞུགས་སོ། །
སློབ་དཔོན་ཌོམྦི་པས་མཛད།

༄༅། །རྒྱ་གར་སྐད་དུ། ཨ་ཀྵ་ར་དྭི་པ་ཨུ་པ་དེ་ཤ་ནཱ་མ། བོད་སྐད་དུ། ཡི་གེ་གཉིས་པའི་མན་ངག་ཅེས་བྱ་བ། བླ་མ་རྗེ་བཙུན་རྣམས་ལ་ཕྱག་འཚལ་ལོ། །རིག་བྱེད་དང་ནི་གཏུན་ཤིང་ཡིན། །ཛཱ་དང་མུ་སལ་གཏུན་དུང་ཡིན། །ས་མ་བྷེ་དང་གཏུན་དུ་བྱས། །ཨ་ཐར་ཤིམ་མས་ཕྱག་བདར་བྱས། །ཀྱེ་ཧོཿབདག་གིས་གཏུན་འདི་ནི། །བླ་མ་དམ་པའི་བཀའ་དང་བརྡུང༌། །བླ་མ་དམ་པའི་མན་ངག་དང༌། །དྲང་ཤིང་རྐང་པས་རྡེག་པར་བྱེད། །དངོས་པོའི་རང་བཞིན་སྤྱོད་པ་ན། །ཟླ་བ་དྲུག་ན་སངས་རྒྱས་པའི། །ལམ་འདི་བདག་གིས་དང་དུ་བླང༌། །ཀྱེ་མ་རྩེ་གཅིག་སེམས་ཀྱིས་བརྡུང༌། །འདི་ལྟར་འབྲས་ནི་ནག་པོ་ལས། །བསོད་ནམས་བརྡེག་པ་གཉིས་ཀ་ཡིས། །བསྣུན་པས་སྙིགས་མ་ཟད་གྱུར་ཏེ། །རང་སེམས་སྟོང་པ་ཉིད་དུ་ལུས། །ཀྱེ་ཧོཿབདག་གིས་གཏུན་བརྡུང་ཡིན། །ཉི་ཟླ་གཉིས་ནི་འགྲམ་ཤིང་བྱས། །རྐང་པའི་གཏུན་ནང་བདག་གི་གནས། །འདི་ནི་ལྐུགས་པའི་རྨི་ལམ་འདྲ། །ཇི་ལྟར་གང་ལ་སྨྲ་བར་བྱེད། །ཀྱེ་ཧོཿབདག་གི་གཏུན་ཤིང་ནི། །ནམ་མཁའི་ཧེ་དང་ཧཱུྃ་སྒྲ་སྒྲོགས། །སྲིད་པའི་ངེས་པ་གཉིས་སྤངས་ཏེ། །ཉིན་མཚན་སྐད་ཅིག་རེ་རེ་ལ། །གཏུན་དང་མཉམ་པ་ཉིད་དུ་གནས། །ཡི་གེ་གཉིས་པའི་མན་ངག་ཅེས་བྱ་བ་སློབ་དཔོན་ཌོམྦི་པས་མཛད་པ་རྫོགས་སོ།། །།

༄༅། །དེ་ཉིད་བདེ་བ་བསྒོམས་པའི་རྗེས་སུ་འབྲང་བའི་རྣལ་འབྱོར་བསྒོམ་པའི་མན་ངག་ཅེས་བྱ་བ་བཞུགས་སོ། །
སློབ་དཔོན་ཀུཀྐུ་རི་པས་མཛད།

༄༅། །རྒྱ་གར་སྐད་དུ། ཨ་ནུ་ཡོ་ག་ཏཏྟཾ་བྷ་བཱ་ཨུ་པ་དེཤ་ནཱ་མ། བོད་སྐད་དུ། དེ་ཉིད་བདེ་བ་བསྒོམས་པའི་རྗེས་སུ་འབྲང་བའི་རྣལ་འབྱོར་བསྒོམ་པའི་མན་ངག་ཅེས་བྱ་བ། རྫོགས་པའི་རྣལ་འབྱོར་མ་ལ་ཕྱག་འཚལ་ལོ། །གང་ཞིག་སྙིང་གར་ཁ་སྦྱོར་པདྨའི་དབུས་སུ་ནི། །སེམས་ཉིད་ཕྲ་ཞིང་རབ་གསལ་ཁྱབ་ལ་ཉམས་དང་ལྡན། །ཁམས་གསུམ་ཐམས་ཅད་ཉེ་བར་གཉིས་མེད་འཐོབ་འགྱུར་བ། །མཉམ་ཞིང་གཉིས་མེད་ཆོས་ཀྱི་དབྱིངས་ལ་ཕྱག་འཚལ་ལོ། །གཡོ་འགྱུར་དབང་པོའི་རྟ་རྒོད་ནང་དུ་ཐིམ་པ་དེ། །རྒྱལ་བ་རྣམས་ཀྱི་ཡེ་ཤེས་ཡང་དག་སྣོད་དུ་ནི། །མཁས་པས་གཉིས་མེད་འཐོབ་འགྱུར་མྱུར་བའི་དོན་རྟོགས་པས། །དཔལ་ལྡན་དྲི་མེད་ནམ་མཁའ་ལྟར་ནི་ལྟ་བ་འགྲུབ། །སངས་རྒྱས་རྗེས་དྲན་རྣལ་འབྱོར་ཆོས་ཀྱི་དབྱིངས་ལ་ནི། །ཆོས་དང་ཆོས་ཉིད་བསྒོམས་པས་ཆོས་སྐུའི་རང་བཞིན་ཐོབ། །དེ་ཉིད་དྲན་ཚོར་རིག་པ་མེད་འགྱུར་ཡེ་ཤེས་མཐོང༌། །ཤིན་ཏུ་བསྒོམ་པའི་དགོས་པ་འོད་གསལ་ཡིད་གཉིས་མེད། །ཡི་གེ་མེད་པའི་ཐིག་ལེ་སྙིང་གར་གནས་པ་ནི། །སྒོམ་པར་བྱེད་པའི་རྣལ་འབྱོར་ཡེ་ཤེས་རབ་ཏུ་སྐྱེ། དེ་ལས་རྡོ་རྗེ་མཁའ་འགྲོ་སྙིང་རྗེར་ལྡན་པ་ཐམས་ཅད་གནས། །སངས་རྒྱས་རྣམས་དང་བྱང་ཆུབ་སེམས་དཔའ་ཁམས་གསུམ་བཅས། །དེ་ཉིད་རང་བཞིན་མཆོད་པས་མཆོད་འོས་རྣམས་ལས་མཆོད་པ་ཐོབ། །གང་ཞིག་རྣལ་འབྱོར་སྒོམ་བྱེད་སངས་རྒྱས་རྣམས་ཀྱིས་མཆོད། །མཆོད་སྒོམ་བྱེད་པ་དེ་ནི་འབྲས་བུ་སངས་རྒྱས་གསུངས། །རྡོ་རྗེ་རྣལ་འབྱོར་ནང་གི་བདག་ཉིད་གཉིས་སྦྱོར་བས། །དེ་ཕྱིར་རྡོ་རྗེའི་མཆོད་པས་མཁས་པ་རྣམས་ཀྱིས་མ་ཆོད། །ཡེ་ཤེས་ལྔ་འཕྲོས་སངས་རྒྱས་འགྲུབ་འགྱུར་ཐེ་ཚོམ་མེད། །གང་ཞིག་རྣལ་འབྱོར་ལྟེ་བ་སྤྲུལ་པའི་འཁོར་ལོ་ལ། །བནྡུ་ཀ་ཡི་འབྲས་ལྟར་པད་དྲུག་གེ་སར་དབུས། །ཨ་ནྲྀ་སུ་ཏྲི་པྲེ་དུ་ཀ་རིགས་དྲུག་དགག་ཕྱིར་བསྒོམ། །དབུས་སུ་ཁོང་སྟོང་ཡིག་འབྲུ་དྲུག་པོ་རིམ་གྱིས་ནི། །ཀ་ལ་ཐིམ་པས་སེམས་ཉིད་འགགས་ཏེ་སྐྱེ་བ་མེད། །བསྒྲིབ་བྱ་སྒྲིབ་བྱེད་རང་སེམས་དྲི་མེད་དམིགས་པ་མེད། །རྒྱུད་རྣམས་འདུལ་ཕྱིར་གསུངས་ཏེ་རྣལ་འབྱོར་དོན་དམ་མིན། །སངས་རྒྱས་ཐམས་ཅད་འགྲུབ་འགྱུར་རང་བཞིན་མཆོད་པ་ཆེ། །གནས་ཆེན་ཉི་ཤུ་རང་གནས་ས་ལམ་རིམ་པར་ཐོབ། །དེ་ཕྱིར་དེ་ཉིད་གཞན་དུ་མི་འཚོལ་རང་ལ་གནས། །རྣལ་འབྱོར་དེ་ཉིད་མ་རྟོགས་འཁྱམས་ནས་ཅི་ཞིག་བྱ། །གལ་ཏེ་དེ་ཉིད་རྟོགས་ན་གཞན་དུ་ཅི་ཞིག་བྱ། །སྐལ་བཟང་བདག་ཉིད་རང་ལ་གྲུབ་ཅིང་དེ་ཉིད་ཐོབ། །གང་ཞིག་གང་གི་སྦྱོར་བས་བརྟུལ་ཞུགས་ཅན་གྱིས་ནི། །གཉིས་མེད་བསམ་གཏན་ལ་ནི་སྨྱོན་པ་བཞིན་དུ་སྤྱོད། །ནམ་མཁའི་གོས་ཅན་ཡང་ན་རྣལ་འབྱོར་དེ་མིན་པ། །ལུས་ལ་ཡི་དམ་ལྷ་གནས་རང་བཞིན་དེ་ཉིད་བསྒོམ། །ཟླ་བ་དྲུག་ཏུ་ངག་བསྡམས་མཁའ་འགྲོ་རྣམས་དང་འཕྲད། །ཡེ་ཤེས་འོད་འཕྲོ་རྣལ་འབྱོར་སངས་རྒྱས་རྣམས་དང་མཉམ། །སྒྱུ་མ་མཁན་ལྟར་འདུལ་མཆོག་འགྲོ་བའི་དོན་མཛད་དོ། །དེ་ཉིད་བདེ་བ་བསྒོམས་པའི་རྗེས་སུ་འབྲང་བའི་རྣལ་འབྱོར་བསྒོམ་པའི་མན་ངག་ཅེས་བྱ་བ་སློབ་དཔོན་ཀུཀྐུ་རི་པས་མཛད་པ་རྫོགས་སོ།། །།

༄༅། །སེམས་དང་སེམས་ཉིད་འདུལ་བའི་ཐབས་ཞེས་བྱ་བ་བཞུགས་སོ། །
སློབ་དཔོན་མེ་ཀོ་ལས་མཛད།

༄༅། །རྒྱ་གར་སྐད་དུ། ཙིཏྟ་ཙི་ཏི་ལ་ཤ་པ་ནོ་པཱ་ཡཾ། བོད་སྐད་དུ། སེམས་དང་སེམས་ཉིད་འདུལ་བའི་ཐབས་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །སྤུ་མདོག་སྣ་ཚོགས་རི་དྭགས་ཏེ། །རྐང་པས་རྡེག་ཅིང་ཕྱོགས་བཞིར་འགྲོ། །བདས་ནས་ནམ་མཁར་བསད་པར་བྱས། །རང་གི་ཤ་ཡིས་རང་ལུས་ལ། །རྣམ་པ་ཀུན་ཏུ་དགྲ་རུ་སོང༌། །བྷུ་སུ་ཀུ་ཡི་རྔོན་པ་ཡིས། །སྐད་ཅིག་གཅིག་ཀྱང་གཏོང་བ་མེད། །རི་དྭགས་མོ་ནི་ཕོ་ལ་སྨྲས། །ནགས་སུ་གནས་ན་བདེ་བར་འདུག །དེ་ནས་བྱུང་ནས་གསོད་པར་བྱེད། །རང་གི་ཤ་ཡིས་རང་ལུས་ལ། །རྣམ་པ་ཀུན་ཏུ་དགྲ་རུ་སོང༌། །བྷུ་སུ་ཀུ་ཡི་རྔོན་པ་ཡིས། །སྐད་ཅིག་གཅིག་ཀྱང་གཏོང་བ་མེད། །ཕོ་ནི་མོ་ལ་འདི་སྐད་སྨྲས། །སུ་ལ་བདག་གིས་གནོད་མ་བྱས། །ཅི་ཡང་བདག་གིས་ཟོས་པ་མེད། །སུ་ལའང་གནོད་པ་མ་བྱས་ན། །ཅི་ཡི་ཕྱིར་ན་སོད་ཅིག་སྨྲ། །རང་གི་ཤ་ཡིས་རང་ལུས་ལ། །རྣམ་པ་ཀུན་ཏུ་དགྲ་རུ་སོང༌། །བྷུ་སུ་ཀུ་ཡི་རྔོན་པ་ཡིས། །སྐད་ཅིག་གཅིག་ཀྱང་གཏོང་བ་མེད། །རྩྭ་དང་ཆུ་ལ་མི་གནོད་པའི། །གང་དུ་གནས་ཀྱང་ལྟོགས་པ་མེད། །རྟག་ཏུ་བཙལ་ཡང་མ་རྙེད་པའི། །རི་དྭགས་ཕོ་མོ་འདི་གཉིས་ནི། །བདག་གིས་རྙེད་པར་མ་གྱུར་ཏོ། །རང་གི་ཤ་ཡིས་རང་ལུས་ལ། །རྣམ་པ་ཀུན་ཏུ་དགྲ་རུ་སོང༌། །བྷུ་སུ་ཀུ་ཡི་རྔོན་པ་ཡིས། །སྐད་ཅིག་གཅིག་ཀྱང་གཏོང་བ་མེད། །རྒྱུག་ཅིང་འགྲོ་བའི་རི་དྭགས་ནི། །དེ་ཡི་རྗེས་ནི་རྙེད་པ་མེད། །བདས་པས་ནམ་མཁའི་དབྱིངས་སུ་གཏོར། །བྷུ་སུ་ཀུ་ཡི་རྔོན་པ་ཡིས། །སྐད་ཅིག་གཅིག་ཀྱང་གཏོང་བ་མེད། །སེམས་དང་སེམས་ཉིད་འདུལ་བའི་མན་ངག་ཅེས་བྱ་བ་སློབ་དཔོན་ཤཱནྟ་དེ་ཝ་ནས་བརྒྱུད་པ་སློབ་དཔོན་མེ་ཀོ་ལས་གསུངས་པ་རྫོགས་སོ།། །།

༄༅། །ལྷ་ཀུན་གྱི་རྫོགས་པའི་རིམ་པའི་ལམ་ཞེས་བྱ་བ་བཞུགས་སོ། །
སློབ་དཔོན་གྷ་དྷ་རིས་མཛད།

༄༅། །རྒྱ་གར་སྐད་དུ། སརྦ་དེ་ཝ་སྱ་དྷ་ནིཥྤན་ན་ཀྲ་མ་མརྒ་ནཱ་མ། བོད་སྐད་དུ། ལྷ་ཀུན་གྱི་རྫོགས་པའི་རིམ་པའི་ལམ་ཞེས་བྱ་བ། མཁའ་འགྲོ་རྣམས་ལ་ཕྱག་འཚལ་ལོ། །མི་སྙན་སྒྲ་སོགས་སྤངས་པ་ཡིས། །དབེན་ཞིང་གསང་བའི་ས་ཕྱོགས་སམ། །ཡིད་དང་མཐུན་པའི་དགོན་པ་རུ། །རིམ་པ་འདི་བཞིན་བསྒོམ་པར་བྱ། །ཤིང་གཅིག་བྱང་ཆུབ་སེམས་ཡིན་ཏེ། །ཨ་ཝ་དྷཱུ་ཏཱིའི་ཆུ་འགྲམ་ལ། །ལྟེ་བའི་གཏུམ་མོ་དུར་ཁྲོད་དེ། །རི་ཁྲོད་སྙིང་གའི་པདྨ་ལ། །དགོན་པ་རྣམ་སྣང་གནས་ཡིན་ཏེ། །ནགས་ཚལ་པདྨའི་གསང་བ་རུ། །བྷི་ཌ་དང་ནི་རྡོ་རྗེ་ཆུ། །བྱང་ཆུབ་སེམས་དང་བཞི་མཉམ་དང༌། །རིན་ཆེན་འབྱུང་ལྡན་འོད་དཔག་མེད། །ཐིག་ལེའི་གནས་ནི་དྲུག་ལ་བསྒོམ། །རྣལ་འབྱོར་པ་ཡི་སྒྲུབ་པ་བསྟན། །དེ་ནས་ལུས་ཀྱི་མཎྜལ་ནི། །རང་བཞིན་དྲི་མ་མེད་པའི་རྩ། །ལྷན་ཅིག་སྐྱེས་པའི་ཉམས་དང་ལྡན། །ཟླུམ་པོ་ནམ་མཁའ་ལྟ་བུ་སྟེ། །མཐེ་བོང་ཚད་ནི་བདེ་ཆེན་ལ། །ཨོཾ་མམ་ཧཾ་གཉིས་གང་རུང་བསྒོམ། །མེ་ལོང་ལྟ་བུའི་ཡེ་ཤེས་ཀྱིས། །མཎྜལ་བྱིན་གྱིས་བརླབས་བྱས་ནས། །མཉམ་པ་ཉིད་ཀྱི་ཡེ་ཤེས་ནི། །རྣལ་འབྱོར་སྙིང་གའི་སྒྲ་གཅན་གྱི། །སྟེང་དུ་བྷཱུ་ནི་དུད་ཀ་བསམ། །མི་བསྐྱོད་པ་ཡི་རྒྱ་མཚོ་ལ། །ཨོཾ་ནི་སྐར་མ་ལྟ་བུ་སྟེ། །སོ་སོར་རྟོག་པའི་ཡེ་ཤེས་ནི། །མགྲིན་པའི་འཁོར་ལོར་བསམ་པར་བྱ། །བྱང་ཆུབ་སེམས་དང་རཀྟ་དང༌། །མི་བསྐྱོད་ཆུ་ཡི་ཐིག་ལེའོ། །དེ་ལྟར་བྱིན་བརླབས་རྩ་བསྒོམས་ནས། །བསོད་ནམས་ཚོགས་ནི་བསག་པའི་ཕྱིར། །མཚན་མེད་རྩ་དང་འཁོར་ལོ་བཞི། །ཕྱག་རྒྱ་བཞི་ཡི་རྒྱས་བཏབ་ནས། །ཐིག་ལེ་བཞི་ལ་ཉམས་ལེན་བྱ། །ཚད་མེད་བཞི་ཡི་ཉམས་སྐྱེའོ། །དེ་ལྟར་རྣལ་འབྱོར་བཞི་བསྒོམས་ནས། །རྫོགས་པའི་ཧཱུྃ་བསམ་བགེགས་བསྐྲད་དོ། །སྙིང་གའི་ཁོང་སྟོང་དབུས་སུ་ནི། །པྃ་ལས་པདྨ་རྃ་ཉི་མ། །ཧཱུཾ་ལས་འབར་བའི་རྡོ་རྗེ་འཕྲོ། །ཕྱི་དང་ནང་བགེགས་མཚམས་གཅད་དོ། །དེ་ནས་རྣལ་འབྱོར་སྟོང་ཉིད་ནི། །སྐྱིལ་ཀྲུང་བཅའ་ཞིང་ལུས་ཉིད་བསྲང༌། །མིག་གི་དབང་པོ་སྣ་རྩེར་གཏད། །དངོས་པོ་ཐམས་ཅད་རྗེས་དྲན་ན། །དྲི་མ་མེད་པའི་ནམ་མཁའ་ལ། །སྐར་མ་ལྟ་བུའི་སེམས་ཉིད་ཀྱིས། །ཕྲ་རབ་ཙམ་གྱི་བདག་གཞན་བསྒོམ། །སྟོང་ཉིད་ལྟ་བ་བརྟན་བྱས་ནས། །རྫོགས་པའི་དབང་གི་རིམ་པ་བསྟན། །རྡོ་རྗེ་དྲིལ་བུའི་སྦྱོར་བ་ཡིས། །རྐན་གྱི་ཕྱོགས་སུ་འགྱུ་ལྷ་མོ། །བདེ་བ་ཆེན་པོའི་ཟླ་རྒྱུན་ནི། །འབབས་སམ་དབང་བསྐུར་ལུས་ཚིམ་མོ། །དེ་ནས་དཔའ་བོ་དཔའ་མོ་ཡིས། །གང་ཡང་དཔལ་ལྡན་འདུས་པའི་སྐུ། །དྲི་མེད་མེ་ལོང་གཟུགས་བརྙན་དང༌། །ནམ་མཁའི་སྐྱེས་བུ་ལྟ་བུ་ནི། །རང་བཞིན་ཁ་དོག་དབྱིབས་དང་བྲལ། །ཡེ་ཤེས་ལྔ་ཡི་རང་བཞིན་ནི། །ནམ་མཁའི་དབྱིངས་སུ་བསྒོམ་པར་བྱ། །དེ་ལྟར་རྫོགས་པའི་རིམ་པ་ནི། །སྐལ་ལྡན་རྣམས་ཀྱི་དོན་ཕྱིར་བརྩམས། །དེ་ཡིས་དགེ་བ་གང་ཐོབ་པ། །འགྲོ་བས་བྱང་ཆུབ་ཐོབ་ཕྱིར་བསྔོ། །ལྷ་ཀུན་གྱི་རྫོགས་པའི་རིམ་པའི་ལམ་ཞེས་བྱ་བ་སློབ་དཔོན་གྷ་དྷ་རིས་མཛད་པ་རྫོགས་སོ།། །།

༄༅། །བསམ་གྱིས་མི་ཁྱབ་པ་བསྒོམ་པ་ཞེས་བྱ་བ་བཞུགས་སོ། །
སློབ་དཔོན་རཱ་ཧུ་ལས་མཛད། 

༄༅། །རྒྱ་གར་སྐད་དུ། ཨ་ཙིནྟ་བྷ་བ་ཏི་པ་རི་བྷཱ་ཝ་ན་ནཱ་མ། བོད་སྐད་དུ། བསམ་གྱིས་མི་ཁྱབ་པ་བསྒོམ་པ་ཞེས་བྱ་བ། བྱང་ཆུབ་སེམས་དཔའ་རྣམས་ལ་ཕྱག་འཚལ་ལོ། །བླ་མ་རྣམས་ལ་ཕྱག་འཚལ་ལོ། །དགོངས་པ་མདོར་བསྡུས་རྣལ་འབྱོར་གྱི། །ཚད་མེད་བཞི་ཡི་ཉམས་ལེན་ནི། །བསམ་གྱིས་མི་ཁྱབ་བཤད་པར་བྱ། །རྒྱུ་འབྲས་སྟོང་པའི་རང་བཞིན་ལ། །དངོས་མེད་གཟུགས་དང་གཉིས་མེད་སྨྲ། །དམིགས་མེད་འབྲས་བུ་འབད་མེད་འགྱུར། །དཔེར་ན་འབྲུག་མེད་ཆར་བཞིན་ནོ། །དེ་ཕྱིར་རང་བཞིན་བདག་མེད་ཀྱི། །བརྟུལ་ཞུགས་སྐལ་ལྡན་རྣལ་འབྱོར་པས། །སྣང་ཞིང་སྲིད་པ་སྣ་ཚོགས་འདི། །དངོས་པོ་སྟོང་པ་བདག་མེད་དེ། །ངོ་བོ་ཉིད་ཀྱིས་རྣམ་པར་དག །དེ་ལྟ་བུ་ཡི་སྙིང་རྗེ་ལ། །སངས་རྒྱས་སེམས་ཅན་གཉིས་སུ་མེད། །མི་བསྒོམ་མི་རྟོག་རང་བཞིན་གསལ། །མཐའ་དབུས་བྲལ་བ་དབུ་མའི་དོན། །དེ་ལྟའི་སེམས་ཀྱི་རང་བཞིན་བསྒོམ། །མ་རྟོགས་པ་ཡི་སེམས་ཅན་ལ། །ནད་འདོན་སྙིང་རྗེ་བསྒོམ་པར་བྱ། །བདག་གི་མདུན་དུ་གང་ཞིག་ཀྱང༌། །མཉམ་པར་བཞག་སྟེ་མཉམ་པར་བསྒོམ། །དེ་ལ་རྣམ་པ་ཐམས་ཅད་ཀྱི། །གཉིས་མེད་དོན་ནི་འགྲུབ་འགྱུར་རོ། །བསྒོམ་པའི་སྙན་བརྒྱུད་གདམས་ངག་ནི། །སངས་རྒྱས་ཐམས་ཅད་འདུས་པའི་སྐུ། །ཀུན་གྱི་སེམས་ཉིད་ཧཱུྃ་ཡིག་དཀར། །བདག་དང་གཞན་གྱི་སྙིང་གར་བསྒོམ། །ཉི་མའི་གདན་སྟེང་ཐིག་ལེར་བསྒོམ། །དེ་ཉིད་ཀྱི་ནི་འཕྲོ་འདུ་ལས། །ཉོན་མོངས་ཐམས་ཅད་སྦྱངས་པར་བསམ། །དེ་ནི་གཉིས་མེད་དོན་ཡིན་ཏེ། །ལྷ་ཡི་དེ་ཉིད་རང་བཞིན་མེད། །དེ་ལྟར་སྙིང་རྗེ་བསྒོམ་བྱས་ནས། །བསམ་མི་ཁྱབ་པའི་བྱམས་པ་ནི། །ཕན་ཕྱིར་འདི་ལྟར་བསམ་པར་བྱ། །རྣལ་འབྱོར་བདག་ཉིད་སྙིང་ག་རུ། །པདྨ་འདབ་བརྒྱད་སྲན་མའི་ཚད། །དེ་ནས་འོད་གསལ་དཀར་དམར་ཏེ། །བར་དུ་མེ་ལྷའི་ཨཾ་ཡིག་ནི། །དངོས་པོའི་རྣལ་འབྱོར་གང་ཡང་མེད། །དེ་ལས་ཅིར་ཡང་བསམ་མི་ཁྱབ། །གང་ཞིག་སྒོམ་པའི་རྣལ་འབྱོར་དེ། །གཉིས་མེད་ཡེ་ཤེས་འགྲུབ་འགྱུར་རོ། །གསལ་རིག་མེད་པ་ཆོས་ཀྱི་སྐུ། །དེ་ལྟར་ཕྲ་བའི་རྣལ་འབྱོར་པས། །མངོན་ཤེས་ཤར་ཏེ་གཉིས་མེད་རྟོགས། །དགའ་བའི་རང་བཞིན་འབྱུང་འགྱུར་ལ། །བཏང་སྙོམས་འབྲས་བུ་ཐོབ་པའོ། །ཁ་ཅིག་ལྷ་མོ་བཞི་བསྒོམས་ནས། །ཁ་ཅིག་ངག་གི་འདོན་པར་བརྟེན། །གཉིས་མེད་བསྒོམ་པ་མི་ཤེས་སོ། །ཞལ་ནས་ཞལ་དུ་བརྒྱུད་པ་ཡི། །ཞལ་གདམས་གཞན་ལ་ཕན་ཕྱིར་ནི། །རཱ་ཧུ་ལས་ནི་བཤད་པར་བྱས། །ཚད་མེད་བཞི་བསམ་གྱིས་མི་ཁྱབ་པ་བསྒོམ་པ་ཞེས་བྱ་བ་སློབ་དཔོན་རཱ་ཧུ་ལས་མཛད་པ་རྫོགས་སོ།། །།

༄༅། །རང་རིག་ཡེ་ཤེས་ཀྱི་ལྟ་བའི་ཉམས་ལེན་ཞེས་བྱ་བ་བཞུགས་སོ། །
སློབ་དཔོན་ཙམ་པ་ཀས་མཛད།

༄༅། །རྒྱ་གར་སྐད་དུ། ཨཱཏྨ་པ་རི་བིད་ཛྙ་ན་དྲྀཥྚི་ཨུ་པ་དེ་ཤ་ནཱ་མ། བོད་སྐད་དུ། རང་རིག་ཡེ་ཤེས་ཀྱི་ལྟ་བའི་ཉམས་ལེན་ཞེས་བྱ་བ། ཡུམ་བདག་མེད་མ་ལ་ཕྱག་འཚལ་ལོ། །རང་རིག་ཡེ་ཤེས་ལས་ཡིན་ན། །བྱེད་པ་པོ་མེད་ལས་མེད་དོ། །དེ་དག་མེད་ན་བྱ་བ་མེད། །གསུམ་ནི་ཇི་ལྟར་གནས་མེད་དོ། །གལ་ཏེ་ཕྱི་ནི་བདེན་པ་ཡིན། །ཐ་སྙད་འབྲེལ་ཕྱིར་ནང་དུ་བརྗོད། །གལ་ཏེ་ཀུན་རྫོབ་རང་རིག་ཡིན། །རིག་པས་རིག་པ་རིག་པ་མེད། །རྣལ་འབྱོར་བདག་ཉིད་རིག་ན་ནི། །འཁོར་བའི་སྡུག་བསྔལ་འཇོམས་པར་བྱེད། །ཐ་སྙད་འདི་ཡི་དངོས་པོ་རྣམས། །རང་བཞིན་མ་གྲུབ་དྲི་མ་མེད། །དངོས་པོ་རྣམས་ནི་མ་གྲུབ་པས། །གཞན་དག་བདག་ལ་གྲུབ་རྒྱུ་མེད། །དེ་ཕྱིར་བདག་ནི་གཏན་མེད་པ། །གལ་ཏེ་སྒྲ་དོན་རྟོགས་བྱ་ཡིན། །རང་བཞིན་དོན་ལ་སྒྲ་དོན་མེད། །དངོས་པོ་མ་གྲུབ་རྣལ་འབྱོར་པ། །ང་བདག་འདི་ནི་ཐམས་ཅད་བྲལ། །གཉིས་བྲལ་མ་རིག་མུན་པ་མེད། །དེ་མེད་དྲི་མེད་ཡེ་ཤེས་ཏེ། །འདི་ལྟར་རྣལ་འབྱོར་རིག་པ་ཡིས། །འཁོར་བའི་འཆིང་བ་གྲོལ་བར་བྱེད། །གན་རྐྱལ་ཉལ་བས་རྣལ་འབྱོར་སྐྱེ། །ལུས་ཀྱི་མཉམ་བཞག་དྲན་པར་གྱིས། །མིག་བགྲད་རྣམ་པར་ཤེས་པ་འབུལ། །ནམ་མཁའི་ཕྱོགས་སུ་བལྟས་བྱས་པས། །མཐོང་རྒྱུ་ཡིད་ལ་འཛིན་རྒྱུ་མེད། །ཕྱོགས་ཀྱི་རྟོག་པ་བྲལ་བ་ཡིས། །དབང་པོ་ནུབ་འགྱུར་གཉིས་མེད་འགྲུབ། །རང་རིག་ཡེ་ཤེས་ཀྱི་ལྟ་བའི་ཉམས་ལེན་ཞེས་བྱ་བ་སློབ་དཔོན་ཙམ་པ་ཀས་མཛད་པ་རྫོགས་སོ།། །།

༄༅། །གྲུབ་ཐོབ་བརྒྱད་ཅུ་རྩ་བཞིའི་རྟོགས་པའི་སྙིང་པོ་ཞེས་བྱ་བ་བཞུགས་སོ། །
སློབ་དཔོན་དཔའ་བོ་འོད་གསལ་གྱིས་བསྡུས།

༄༅། །རྒྱ་གར་སྐད་དུ། ཙ་ཏུར་ཤཱི་ཏི་སིདྡྷཾ་སཾ་བོ་དྷཱ་ཧྲྀ་དཱ་ཡ་ནཱ་མ། བོད་སྐད་དུ། གྲུབ་ཐོབ་བརྒྱད་ཅུ་རྩ་བཞིའི་རྟོགས་པའི་སྙིང་པོ་ཞེས་བྱ་བ། ངག་གི་དབང་ཕྱུག་ལ་ཕྱག་འཚལ་ལོ། །ཡང་དག་དོན་རྟོགས་སངས་རྒྱས་དང་འདྲ་གྲུབ་པའི་ཞབས་ལ་གུས་བཏུད་ནས། །གང་ཞིག་སེམས་ཅན་འཁོར་བའི་རྒྱ་མཚོར་མི་དགེའི་ལས་ཀྱི་ཆུ་སྲིན་གྱིས། །རབ་ཏུ་གཡེང་ཞིང་ཁྲིད་གྱུར་དེ་དག་གདོན་ཕྱིར་རྣལ་འབྱོར་དཔའ་བོ་ཡིས། །གྲུབ་པ་དག་གི་ཉམས་མྱོང་རྟོག་པའི་ལྟ་བ་ཕྲེང་བར་བསྡེབ་པར་བྱ། །
	གུ་རུ་ལཱུ་ཧི་པའི་ཞལ་ནས། ཁྱི་རྒོད་མི་སྲུན་སྣ་ལ་སྦྲང་རྩི་བསྐུས་པས་ཕྱོགས་རྣམས་ཀུན་ཏུ་ཟ་བར་བྱེད། །དེ་བཞིན་བློ་དམན་སྐལ་མིན་རྣམས་ལ་བླ་མའི་མན་ངག་བྱིན་པས་རང་རྒྱུད་སྲེག །སྐལ་ལྡན་སྐྱེ་མེད་རྟོགས་པ་རྣམས་ནི་སྣང་བ་ཐུག་ཕྲད་ཙམ་གྱིས་རྣམ་རྟོག་འཇོམས། །དཔེར་ན་གླང་ཆེན་རབ་བརྟན་མྱོས་པའི་སྣ་ལ་རལ་གྲི་བཏགས་པས་དགྲ་དཔུང་འཇོམས། །
	གུ་རུ་ལི་ལ་པའི་ཞལ་ནས། ཚད་མེད་བཞི་ཡི་དགོན་པ་རུ། །རྣལ་འབྱོར་རྒྱལ་པོ་སེང་གེ་བཞིན། །མགོ་ལ་གཡུ་མདོག་རལ་ལྔས་བརྒྱན། །རྣལ་འབྱོར་དབང་རྟགས་རིགས་ལྔ་འཆང༌། །སེང་གེའི་སྡེར་མོ་བཅུ་དག་གིས། །ཀླད་པ་ལ་སོགས་ཤ་རུས་འབྱེད། །རྣལ་འབྱོར་ཕ་རོལ་ཕྱིན་བཅུ་ཡིས། །རྣམ་རྟོག་མི་མཐུན་ཕྱོགས་རྣམས་འབྱེད། །ལི་ལས་དེ་ལྟར་རྟོགས་ནས་གྲོལ། །
	གུ་རུ་བིརྺ་པའི་ཞལ་ནས། ཕྱག་རྒྱ་ཆེན་པོའི་ངང་ནས་ལྷན་ཅིག་སྐྱེས་པ་དེ། །མི་བསམ་མི་རེག་བདག་མེད་རང་གི་ངང་ལ་གཞག །ཆད་པར་མི་འགྱུར་ཉམས་སུ་མྱོང་བས་རང་གིས་རིག །རྟག་པར་མི་འགྱུར་མངོན་ཞེན་མེད་པས་ཟུང་དུ་འཇུག །གུ་རུ་ཌོམྦི་པའི་ཞལ་ནས། གསེར་འགྱུར་ཡི་ནུས་པ་ཡིས། །ལྕགས་རྣམས་གསེར་དུ་འགྱུར་བ་ལྟར། །རིན་ཆེན་དབང་གི་ནུས་པ་ཡིས། །ཉོན་མོངས་གཉིས་མེད་ཡེ་ཤེས་བསྒྱུར། །
	གུ་རུ་ཤ་ཝ་རི་པའི་ཞལ་ནས། མ་རིག་པ་ཡི་ནགས་ཚལ་དུ། །གཟུང་འཛིན་གཉིས་ཀྱི་རི་དྭགས་རྒྱུ། །ཐབས་ཤེས་གཉིས་ཀྱི་གཞུ་བདུངས་ནས། །སྙིང་པོའི་དོན་གྱི་མདའ་ཞིག་འཕངས། །འཆི་ནི་རྣམ་པར་རྟོག་པ་འཆི། །ཤ་ནི་གཉིས་སུ་མེད་པར་ཟོས། །རོ་ནི་བདེ་བ་ཆེན་པོར་མྱོང༌། །འབྲས་བུ་ཕྱག་རྒྱ་ཆེན་པོ་ཐོབ། །
	གུ་རུ་ས་ར་ཧའི་ཞལ་ནས། ཀྱེ་ཧོཿགྲོགས་དག་ལྷན་ཅིག་སྐྱེས་པའི་ཡེ་ཤེས་དེ། །གཞན་ནས་མི་རྙེད་བླ་མ་དམ་པའི་ཞལ་ནས་རྙེད། །དོན་དམ་ཞལ་གྱི་ངོ་བོ་དེ་རྟོགས་ན། །ཡིད་ལ་འཆི་བ་མེད་ཅིང་ལུས་ལ་ཆད་པ་མེད། །
	གུ་རུ་ཀཾ་ཀ་ལིའི་ཞལ་ནས། ཇི་ལྟར་ནམ་མཁའ་སྟོང་པ་ལ། །གཅིག་དང་གཞན་གཉིས་སྤངས་པའི་གཟུགས། །རང་སྣང་ཡེ་ཤེས་བཙུན་མོ་དེ། །དཔེ་མེད་ཐ་སྙད་ཀུན་ལས་འདས། །
	གུ་རུ་མཱི་ན་པའི་ཞལ་ནས། ལྕགས་ཀྱུ་ཐོགས་པའི་ཉ་པ་ཡིས། །ལས་དབང་རྒྱ་མཚོའི་ནང་དུ་ཁྱེར། །ཉ་ཆེན་ལུས་ལ་བརྟེན་བྱས་ནས། །ལྷ་ཆེན་གདམས་ངག་ཉམས་བླངས་པས། །ཡོན་ཏན་ས་དང་རྡོ་དག་གིས། །མ་ཐེགས་མཱི་ན་པ་ཞེས་གྲགས། །
	གུ་རུ་གྷོ་ར་ཁའི་ཞལ་ནས། རིགས་ནི་རབ་དང་འབྲིང་དང་ཐ་མ་རུ། །གནས་པའི་རྒྱུ་ལ་རྐྱེན་གྱི་སྟོབས་ལྡན་པས། །འགག་མེད་ལས་དབང་འབྲས་བུ་ངོ་མཚར་ཆེ། །ཙོ་རང་གི་ལ་བྱང་སེམས་བསྙེན་བཀུར་བྱས། །དེ་རྐྱེན་སྟོབས་ཀྱིས་ཁམས་ཀྱི་ས་བོན་བརྟས། །མ་ཙིན་དྷ་རིས་འཆི་མེད་བདུད་རྩི་བརྟན། །གྷོ་ར་ཁ་ཡིས་གཉིས་མེད་དེ་ཉིད་མཐོང༌། །སྲིད་གསུམ་བ་ཛིའི་རྒྱལ་པོ་ངོ་མཚར་ཆེ། །
	གུ་རུ་ཙོ་རང་གིའི་ཞལ་ནས། ཐོག་མེད་སྲིད་པ་ཡུན་རིང་དུ། །མ་རིག་སྡོང་པོའི་རྩ་བ་ལ། །འདུ་བྱེད་ཆུ་ཡིས་ལེགས་བརླན་ནས། །སྲིད་པའི་ཡན་ལག་སྣ་ཚོགས་རྒྱས། །མ་རིག་པ་ཡི་ཤིང་ཆེན་དེ། །བླ་མ་དམ་པའི་གདམས་ངག་དང༌། །ཤེས་རབ་གསུམ་གྱི་སྟེའུ་ཡི། །ཙ་རང་གི་ཡིས་དེ་ཉིད་བཅད། །
	གུ་རུ་བཱི་ན་པའི་ཞལ་ནས། ཕྱིན་ཅི་ལོག་ལ་གོམས་པའི་སྒྲ། །གུས་དང་བརྩོན་པས་དཔྱད་བྱས་ནས། །མ་གྲོལ་སྐྱེ་མེད་སྒྲ་དཔྱད་པས། །བཱི་ན་པ་ཡིས་བདག་མེད་རྟོགས། །
	གུ་རུ་ཤཱནྟི་པའི་ཞལ་ནས། བུ་ཆུང་མ་ཡིས་གསོས་པ་ཡིས། །གྱད་ཀྱི་སྟོབས་དང་ལྡན་པ་བཞིན། །བློ་ཆུང་བླ་མའི་མན་ངག་གིས། །རིམ་གྱིས་བྲིད་པས་ཐེག་པ་ཆེ། །རླུང་མཁྲིས་བད་ཀན་འདུས་པ་ཡི། །ནད་རྣམས་སྨན་གྱིས་སེལ་བ་ལྟར། །ང་དང་བདག་ཏུ་འཛིན་པ་ནི། །བླ་མའི་གདམས་པས་སྐད་ཅིག་སྲེག །གུ་རུ་ཏནྟི་པའི་ཞལ་ནས། འཇིག་རྟེན་པ་ཡི་ཐགས་མཁན་རྣམས། །སྣལ་མ་ཐམས་ཅད་ཐགས་སུ་བཏག །ང་ཡིས་བླ་མའི་མན་ངག་གིས། །ཆོས་རྣམས་ཐམས་ཅད་ཐགས་སུ་བཏག །ཡེ་ཤེས་ལྔ་ཡི་སྟོང་ཉིད་ནི། །སྣལ་མ་མན་ངག་བཏག་སོ་ལ། །ཤེས་རབ་ཀྱི་ནི་སྒྲོམ་བུ་ཡིས། །དབྱིངས་རིག་གཉིས་མེད་ཆོས་སྐུར་བཏག །གུ་རུ་ཙ་མ་རི་པའི་ཞལ་ནས། རྣམ་རྟོག་མཚན་མའི་ཀོ་བ་འདི། །སྟོང་ཉིད་རྡོ་རྗེའི་སྦང་ནང་དུ། །ཆོས་བརྒྱད་སྤངས་པའི་རྒྱུན་གྱིས་ནི། །ཤེས་རབ་ཉམས་མྱོང་བསྙུང་དང་བཙེམ། །ལྷུན་གྲུབ་ཆོས་སྐུའི་ལྷམ་བྱེད་པར། །ཙ་མ་རི་པ་ལྷམ་མཁན་མཆོག །གུ་རུ་ཁཌྷ་པའི་ཞལ་ནས། འཇིག་རྟེན་མཚོན་ཐོགས་དཔའ་བོ་ནི། །རྒྱུན་དུ་དགྲ་དང་གཡུལ་འགྱེད་ཀྱང༌། །བདག་ཉིད་སྡུག་བསྔལ་དབང་དུ་འགྱུར། །འཆི་མེད་ཡེ་ཤེས་རལ་གྲི་ཡིས། །སྲིད་གསུམ་དགྲ་རྣམས་ཕམ་བྱས་ནས། །ཁཌྷ་པ་ནི་ལོངས་སྤྱོད་བྱེད། །
	གུ་རུ་ནཱ་གཱ་རྫུ་ནའི་ཞལ་ནས། གང་ཞིག་མ་རྟོགས་སྤྱོད་པ་མི་བྱ་སྟེ། །བྱས་ན་རྒྱལ་སྲིད་འབངས་ཀྱིས་བཟུང་བ་བཞིན། །རྟོགས་པས་མ་རྟོགས་སྤྱོད་པ་མི་བྱ་སྟེ། །བྱས་ན་གླང་ཆེན་འདམ་དུ་ཟིན་པ་འདྲ། །
	གུ་རུ་ཀཧྞ་པའི་ཞལ་ནས། ཤིང་རྟའི་འཁོར་ལོ་གཅིག་དང་མི་ལྡན་ཁྲིད་ཀྱང་འགྲོ་བར་མི་ནུས་ལྟར། །སྦྱིན་སོགས་འབད་པ་བྱས་ཀྱང་བླ་མ་མི་ལྡན་དངོས་གྲུབ་དམ་པ་མིན། །བྱ་རྒོད་རྩལ་རྫོགས་འདབ་གཤོག་རྒྱས་པ་དག་ནི་ནམ་མཁའ་གཅོད་ཅིང་རྒྱུག །སྐལ་བཟང་རྣལ་འབྱོར་རྣམས་ནི་དབང་གི་གདམས་ངག་ཁོང་དུ་ཆུད་པས་བདེ། །གུ་རུ་ཀ་ན་རི་པའི་ཞལ་ནས། དུས་གསུམ་སངས་རྒྱས་ཐམས་ཅད་ངོ་བོ་གཅིག །དེ་ནི་རྟོགས་ན་རང་བཞིན་རང་གི་སེམས། །རྟོགས་པར་འདོད་ན་མ་བཅོས་ཇི་བཞིན་ཞོག །གོམས་པར་བྱས་ན་རྣལ་འབྱོར་མངོན་དུ་འགྱུར། །
	གུ་རུ་ཐ་ག་ནའི་ཞལ་ནས། གང་ཞིག་རྣ་བར་ཆུ་ཞུགས་ན། །ཆུ་ཉིད་ཀྱིས་ནི་འབྱིན་པ་བཞིན། །དེ་བཞིན་སྣང་སྲིད་རྫུན་པ་ལ། །རྫུན་པར་བསྒོམས་པས་བདེན་པ་མཐོང༌། །
	གུ་རུ་ནཱ་རོ་པའི་ཞལ་ནས། འཁོར་ལོས་སྒྱུར་རྒྱལ་དཔུང་ཚོགས་རྣམས་ཀྱིས་ནི། །གླིང་དང་གླིང་ཕྲན་རྣམས་ལ་དབང་བྱེད་ལྟར། །ལྷན་ཅིག་སྐྱེས་པའི་རོར་གྱུར་རྣལ་འབྱོར་ནི། །འཁོར་བ་དབང་སྒྱུར་བདེ་བ་ཆེན་པོ་ཡིན། །
	གུ་རུ་ཤ་ཝ་རི་པའི་ཞལ་ནས། ལེགས་བྱས་རི་མོ་མཁན་དག་གིས། །ཤིན་ཏུ་འཇིགས་པའི་གཟུགས་བརྙན་བྲིས། །མཐོང་ན་བདག་ཉིད་འཇིགས་འགྱུར་ལ། །བརྟགས་ན་མ་གྲུབ་གཟུགས་བརྙན་སྣང༌། །
	གུ་རུ་ཏིལླི་པའི་ཞལ་ནས། རི་རབ་ངོས་ལ་བྱ་གནས་པས། །བྱ་ཡི་རང་བཞིན་གསེར་དུ་སྣང༌། །མཁས་པ་སྐྱེ་མེད་རྟོགས་པ་ཡིས། །དངོས་པོ་བོར་ན་བདེ་བ་ཆེ། །
	གུ་རུ་ཙ་ཏྲ་པའི་ཞལ་ནས། རྣལ་འབྱོར་པ་ཡིས་གང་སྣང་གདམས་པ་ཡིན། །མཐོང་བ་སྐྱེ་མེད་རྟོགས་པ་སློབ་དཔོན་མཆོག །བྱིས་པ་རྣམས་ཀྱིས་གཉིས་འཛིན་རྟོག་པ་ཡིན། །དགེ་དང་སྡིག་པའི་འབྲས་བུ་དེ་ལ་གཉིས་སུ་འབྱུང༌། །
	གུ་རུ་བྷ་ཏྲ་པའི་ཞལ་ནས། སྟོང་ཉིད་དོན་རྟོགས་འཁྲུལ་པ་ཞི། །བྱམས་པ་བསྒོམས་པས་སྤྱོད་པ་རྫོགས། །སྣ་ཚོགས་གཉིས་མེད་གོམས་པ་ཡིས། །མི་མཐུན་རོ་གཅིག་འབྲས་བུར་རྟོགས། །
	གུ་རུ་རྡོ་ཁན་དྷིའི་ཞལ་ནས། ཀུན་རྫོབ་བསྐྱེད་པའི་རིམ་པ་དང༌། །དོན་དམ་རྫོགས་པའི་རིམ་པ་གཉིས། །ཟུང་འཇུག་ཕྱག་རྒྱ་ཆེན་པོར་བསྒོམ། །འབྲས་བུ་སྐུ་གསུམ་ཡེ་ཤེས་འཆང༌། །
	གུ་རུ་ཨ་ཛོ་ཀིའི་ཞལ་ནས། བླ་མ་དམ་པའི་གདམས་ངག་གིས། །སྟེང་སྒོ་སྣ་རྩར་ཐིག་ལེར་བསྒོམ། །དེ་ཉིད་ལ་ནི་བློ་བརྟན་པས། །ཡུངས་ཀར་སྟོང་ཉིད་དམིགས་པ་སྟོར། །
	གུ་རུ་ཀ་ལ་པའི་ཞལ་ནས། འགྲོ་བ་འདི་དག་ཐོག་མེད་དུས་ནས་འཁྲུལ། །དེ་ཡིས་འཇིག་རྟེན་ཐམས་ཅད་མ་སྙོམས་གྲགས། །བླ་མའི་གདམས་ངག་བདུད་རྩིའི་སྨན་གྱིས་ནི། །འཁྲུལ་པའི་ནད་རྣམས་སྐད་ཅིག་གཅིག་ལ་སྲེག །གུ་རུ་ཌོམྦི་པའི་ཞལ་ནས། ཡུན་རིང་དུས་ནས་དྲི་མ་འཁྲུད་བྱས་ཀྱང༌། །སོལ་བའི་རང་བཞིན་དཀར་པོར་འགྱུར་བ་མེད། །རང་བཞིན་རྣམ་དག་སྟོང་ཉིད་དག་པར་འགྱུར། །བླ་མའི་གདམས་པ་རང་བཞིན་ཁྲུས་མཁན་མཆོག །གུ་རུ་ཀཾ་ཀ་ནའི་ཞལ་ནས། རྟོགས་པ་ཡིད་བཞིན་ནོར་བུ་ལ། །ཉམས་སུ་མྱོང་བའི་མདོག་ཕྱུང་བས། །སྤྱོད་པ་ནུས་པས་དགོས་འདོད་འབྱུང༌། །རོ་སྙོམས་ལྡན་པ་རྣམས་ཀྱིས་འགྲུབ། །
	གུ་རུ་ཀ་མ་ལའི་ཞལ་ནས། རྒྱ་མཚོ་ཟབ་ཅིང་རྒྱ་ཆེའི་ནང་ན་ནོར་བུས་གང་བ་ལ། །ཀླུ་ཡི་རྒྱལ་པོ་རྣམས་ནི་དེ་ལ་ལོངས་སྤྱོད་ངོ་མཚར་ཆེ། །དེ་བཞིན་སྣང་གྲག་ཐམས་ཅད་ཡེ་ནས་ཆོས་སྐུ་ཡིན་པ་ལ། །རྟོགས་པ་དང་ལྡན་ལོངས་སྤྱོད་ངོ་མཚར་ཆེ། །
	གུ་རུ་ཌེང་གི་པའི་ཞལ་ནས། རྟ་དང་གླང་པོ་རྒྱ་མཚོ་འདྲ་ན་རབ་ཏུ་བདེ། །སྤྲེའུ་བྱིས་པ་ཆུ་ཡི་རི་མོ་འདྲ་ན་རྟོག་པ་ཡིན། །ཆུ་བོ་ཉི་མ་སྨན་དང་འདྲ་ན་དབྱེར་མི་ཕྱེད། །གཙུག་ཕུད་མིག་དང་འཁོར་ལོ་ལྟ་བུས་འབྲས་བུ་ཐོབ། །
	གུ་རུ་བན་ཌྷེའི་ཞལ་ནས། མངོན་ཞེན་མེད་པ་བྱམས་པའི་མཆོག །གནས་ལུགས་རྟོགས་པ་སྙིང་རྗེ་ཡིན། །ཟག་མེད་བདེ་བ་དགའ་བ་སྟེ། །ཆོས་རྣམས་རོ་གཅིག་བཏང་སྙོམས་རྫོགས། །
	གུ་རུ་ཌན་ཊ་ནའི་ཞལ་ནས། ཇི་ལྟར་དྲན་རིག་སྣ་ཚོགས་དག །རྟོག་མེད་དབྱིངས་སུ་ཟད་ཅིང་འགག །དེ་བཞིན་སྣང་སྲིད་ཆོས་རྣམས་ཀུན། །སྟོང་ཉིད་དབྱིངས་སུ་ཟད་ཅིང་འགག །གུ་རུ་ཀུཀྐུ་རི་པའི་ཞལ་ནས། སངས་རྒྱས་ཆོས་སོགས་རྣམས་ལས་དོན་མི་འབྱུང༌། །འདོད་དང་འབད་རྩོལ་ཡོད་ན་སངས་རྒྱས་མིན། །བླ་མ་དམ་པའི་བྱིན་རླབས་ཉམས་མྱོང་དཔལ། །ཆ་ལྡན་རང་ལ་ཡོད་ཀྱང་མ་མཐོང་ངོ༌། །
	གུ་རུ་ཀུ་ཙི་པའི་ཞལ་ནས། གང་ལ་ལྷན་ཅིག་སྐྱེས་པ་ནི། །གླང་པོ་ཆེ་ཡི་མིག་བཞིན་དུ། །གཟེ་རེར་སྐྱེས་ན་ཟུག་རྔུ་འབྱུང༌། །གློད་ནས་མ་ཞེན་བསམ་གཏན་མཆོག །བླ་མའི་གསུང་གི་འོད་ཟེར་གྱིས། །ཡོད་དང་མེད་པའི་མཐའ་མ་རྙེད། །གང་ཞིག་མ་རྙེད་དེ་མཐོའོ། །མཐའ་དེ་རྟོགས་ན་དོན་གྱི་མཆོག །གུ་རུ་དྷ་མུ་པའི་ཞལ་ནས། གཉིས་ལས་མ་རིག་དུག་དག་གིས། །རིག་པ་སྐྱེས་ལ་རྒྱུན་དུ་ཟན། །བླ་མའི་གསུང་གི་འོད་ཟེར་གྱིས། །སྣང་སྲིད་འཁྲུལ་པའི་དུག་ནད་སེལ། །
	གུ་རུ་མ་ཧི་ལའི་ཞལ་ནས། མ་རིག་པ་ཡི་ང་རྒྱལ་གྱིས། །མ་རྟོགས་ཡིད་བཞིན་ནོར་བུ་བསྒྲིབ། །སྤྱོད་པར་འདོད་པས་དགོས་འདོད་འབྱུང༌། །རོ་སྙོམས་ལྡན་པ་རྣམས་ཀྱིས་འགྲུབ། །
	གུ་རུ་ཨ་ཙིན་དྷའི་ཞལ་ནས། དམིགས་མེད་ཕྱག་རྒྱ་ཆེན་པོ་རུ། །འཁྲུལ་པའི་དྲན་ཡིད་སྣ་ཚོགས་སྟོར། །ཡེ་ཤེས་རིག་པའི་སྣང་བ་ཡིས། །གང་སྣང་ཕྱག་རྒྱ་ཆེན་པོར་མཐོང༌། །གུ་རུ་པ་ཧའི་ཞལ་ནས། བདེའོ་བདེའོ་དངོས་མེད་བདེ། །ཞེན་པ་མེད་པས་དངོས་མེད་བདེ། །བརྟགས་པས་ཐམས་ཅད་དེར་ཤེས་བདེ། །བསྒྲུབ་བྱ་མེད་པས་གསང་བ་བདེ། །
	གུ་རུ་ནི་ལ་ནའི་ཞལ་ནས། སྤྱི་བོའི་འདབ་མ་འདམ་སྐྱེས་སུ། །ས་བོན་གཡོ་བ་དགའ་བ་སྟེ། །སྙིང་པོ་འབྱིན་པ་མཆོག་ཏུ་དགའ། ལྷན་སྐྱེས་དགའ་བྲལ་བླ་མེད་ཐོབ། །
	གུ་རུ་བྷུ་སུ་ཀུའི་ཞལ་ནས། བདག་ཉིད་མ་རྟོགས་བར་དུ་རོ་ལ་ཁྱད་པར་ཆེ། །དེ་བཞིན་འཁོར་བ་དག་དང་སངས་རྒྱས་ཐ་དད་ཆེ། །རྟོགས་པའི་དུས་ན་འཁོར་བ་བདེ་བ་ཆེན་པོ་སྟེ། །དཔེར་ན་རྒྱ་མཚོའི་ནང་ན་འབར་བའི་རིན་ཆེན་བཞིན། །
	གུ་རུ་ཨིནྡྲ་བྷཱུ་ཏིའི་ཞལ་ནས། དུས་ཀྱི་སྣ་རྩེ་དག་ནི་བྱིན་རླབས་དག་དང་མི་ལྡན་ན། །ཕྱི་དང་ནང་དུ་སྤྱོད་པ་དག་གིས་རྣལ་འབྱོར་འཚང་མི་རྒྱ། །དགའ་བདེའི་རང་བཞིན་སངས་རྒྱས་དག་དང་ཁྱད་པར་མེད་པ་ནི། །ཞེན་པ་བཏང་ན་རང་བཞིན་སྐྱེས་པའི་ཉམས་མྱོང་མཆོག་ཏུ་དགའ། །
	གུ་རུ་མེ་ཀོ་པའི་ཞལ་ནས། བླ་མ་དམ་པ་དག་ལས་དང་པོར་རང་གི་སེམས་རྟོགས་བྱ། །དེ་ནས་སྣང་བ་ཀུན་ཏུ་ཐ་དད་མེད་བྱས་ཏེ། །གཉིས་མེད་གོམས་པས་དུར་ཁྲོད་གནས་སུ་བརྒྱུག་པར་བྱ། །མཉམ་པར་རྟོགས་ནས་སྨྱོན་པའི་བརྟུལ་ཞུགས་སྤྱོད་པར་བྱ། །
	གུ་རུ་ཀོ་ད་ལའི་ཞལ་ནས། བདེ་དང་སྡུག་བསྔལ་ཐམས་ཅད་སེམས་ལས་བྱུང༌། །བླ་མའི་གདམས་པས་སེམས་ཀྱི་རི་བོ་བརྐོས། །བློ་ལྡན་པ་ཡིས་རི་བོ་བརྐོས་གྱུར་ཀྱང༌། །གཉུག་མའི་བདེ་བ་ཆེན་པོ་འཐོབ་མི་འགྱུར། །ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་ཡུལ་ལ་བདེ་བ་རྒྱུན་མི་འཆད། །བརྟགས་པ་ཐམས་ཅད་དོན་མེད་སྡུག་བསྔལ་རྒྱུ། །བསྒོམ་དང་སྒོམ་མེད་གཉུག་མའི་ངང་དུ་ཞོག །གུ་རུ་ཀཾ་རི་པའི་ཞལ་ནས། རང་བཞིན་གཟུགས་ཀྱི་སོལ་མལ་དུ། །དྲན་རིག་རྣམ་རྟོག་སོལ་བ་ལ། །ལ་ལ་རས་ནཱའི་སྦུད་པ་བུས། །དྷཱུ་ཏཱིའི་ཡེ་ཤེས་མེ་སྦར་ནས། །དུག་གསུམ་རྣམ་རྟོག་ཆོས་སྐུར་བརྡུངས། །ཀཾ་རི་པ་ཡིས་རྟོགས་ནས་གྲོལ། །
	གུ་རུ་ཛཱ་ལནྡྷ་རའི་ཞལ་ནས། ཁམས་གསུམ་ལུས་ངག་ཡིད་གསུམ་གྱི། །དྲན་རིག་རྣམ་རྟོག་སྣ་ཚོགས་ཀུན། །ལ་ལ་ར་ས་ནཱ་དྷཱུ་ཏཱི་རུ། །བྱིན་བརླབས་ཅི་ཕྱིར་བཅིང་མི་བགྱི། །
	གུ་རུ་རཱ་ཧུ་ལའི་ཞལ་ནས། ཕྱི་ཡི་སྒྲ་གཅན་བཟང་པོ་ཡིས། །ཟླ་བའི་སྣང་བ་གཉིས་མེད་ཟོས། །ཀུན་རྫོབ་ཟླ་བའི་ཐིག་ལེ་ནི། །དབྱིངས་རིག་སྒྲ་གཅན་གཉིས་མེད་ཟོས། །
	གུ་རུ་དྷ་རྨ་པའི་ཞལ་ནས། སྣང་སྲིད་ཆོས་ཀྱི་སྣོད་དུ་ནི། །བྱང་ཆུབ་སེམས་ཀྱི་མར་ཞུན་བླུགས། །ཚོགས་དྲུག་རྣམ་ཤེས་སྡོང་བུ་ལ། །གཉིས་མེད་ཡེ་ཤེས་མེ་སྦར་བས། །རྣམ་རྟོག་འཁྲུལ་པའི་མུན་པ་བཅོམ། །
	གུ་རུ་དྷོ་ཀ་རིའི་ཞལ་ནས། ཆོས་དབྱིངས་རང་བཞིན་སྣོད་ནང་དུ། །རིག་པ་ཆོས་སྐུའི་རྫས་ཉིད་བཅུག །དབྱིངས་རིག་གཉིས་ཀྱི་འབྲས་བུ་ནི། །སྐལ་ལྡན་རྣལ་འབྱོར་རིག་པས་རྟོགས། །
	གུ་རུ་མེ་དྷི་ནའི་ཞལ་ནས། རིག་པ་གཉུག་མའི་ཤེས་རབ་དང༌། །ཉོན་མོངས་གོམས་པའི་ཐབས་དག་གིས། །རང་བཞིན་གནས་ལུགས་གཞི་དག་ལ། །བདེ་ཆེན་ལྷུན་གྲུབ་འབྲས་བུ་རྟོགས། །
	གུ་རུ་པཾ་ཀ་ཛའི་ཞལ་ནས། ཇི་ལྟར་བླ་མས་མ་ཟིན་མ་རྟོགས་དུས་དག་ཏུ། །ཡིད་བཞིན་ནོར་བུ་དང་ནི་ནོར་བུ་མཆིང་བུ་མཉམ། །བླ་མ་དང་ནི་རྟོགས་པས་ཡོངས་སུ་ཟིན་གྱུར་ན། །ཉི་ཟླའི་འོད་དང་སྲིན་བུ་མེ་ཁྱེར་ཇི་བཞིན་ནོ། །
	གུ་རུ་གྷཎྜ་པའི་ཞལ་ནས། ལ་ལ་རས་ནཱ་དྷཱུ་ཏཱི་གསུམ། །བླ་མས་བྱིན་བརླབས་བཅིང་བར་བྱ། །བདག་དང་སེམས་དང་སྣང་བ་གསུམ། །རྟོགས་པ་བསྐྱེད་ཕྱིར་མཁས་པས་བསྟེན། །
	གུ་རུ་ཛོ་ཀི་པའི་ཞལ་ནས། མར་མེའི་རྩེ་མོ་ལྟ་བུ་ཡི། །ཕྲ་ཞིང་གསལ་བའི་ཡིད་གོམས་པས། །བརྟན་ཞིང་གཡོ་བའི་དངོས་པོ་ཀུན། །ཆོས་ཀྱི་དབྱིངས་སུ་ཐིམ་པར་འགྱུར། །
	གུ་རུ་ཙ་ལུ་ཀའི་ཞལ་ནས། བླ་མ་དམ་པའི་གདམས་པ་ནི། །ཡུན་རིང་དུས་ནས་གོམས་པ་ཡིས། །ས་སོགས་རིག་པར་ཐིམ་པ་ལས། །རང་སྣང་ཕྱག་རྒྱ་ཆེན་པོར་འགྱུར། །གུ་རུ་གོ་ཏུ་རིའི་ཞལ་ནས། ཕྱི་ནང་ཆོས་ཀུན་སེམས་སུ་འདུས། །སེམས་ཉིད་གསལ་བའི་དོན་རྟོགས་ན། །སྤྱོད་ལམ་རྣམ་བཞི་ཆོས་ཀྱི་སྐུར། །རྟོགས་པ་མངོན་གྱུར་རྫོགས་སངས་རྒྱས། །
	གུ་རུ་ལུ་ཅི་ཀ་པའི་ཞལ་ནས། གང་ཞིག་ཐོག་མ་མེད་དུས་ནས། །འཁོར་བའི་རྒྱ་མཚོར་ཡུན་རིང་འཁྱམས། །གྲུ་ཐོབ་བླ་མ་དམ་པ་ཡིས། །བརྒལ་དཀའི་མཚོ་ལས་དེ་རིང་བརྒལ། །
	གུ་རུ་ན་ར་གུ་ནའི་ཞལ་ནས། ཆུ་རླབས་ལྟ་བུའི་ཉམས་བརྟན་ནས། །སྤྱོད་པ་ཐབས་ཀྱིས་གཞོལ་བར་བྱ། །བླ་མ་དམ་པའི་གདམས་ངག་གིས། །ཆགས་སྡང་རྟོག་པ་རང་ཞིར་བྱས། །
	གུ་རུ་ཨ་ནནྡའི་ཞལ་ནས། ཡེ་ཤེས་རིག་པའི་ཏིང་འཛིན་ནི། །ཐོག་མ་མེད་ནས་གཉུག་མར་གནས། །ཇི་ལྟར་རྟོགས་ན་ངེས་པ་ཡིན། །རྣམ་རྟོག་དྲན་པ་དེ་ཉིད་མིན། །
	གུ་རུ་པ་ཙ་རའི་ཞལ་ནས། གར་ཡང་མ་བལྟ་དབུས་སུ་ལྟོས། །མཆོག་དང་དགའ་བྲལ་བདེ་བ་ཆེ། །སྔགས་ཀྱི་གསང་བ་སྟོབས་བརྗོད་ནས། །རྣལ་འབྱོར་རྟགས་ནི་མགུ་བར་བྱ། །
	གུ་རུ་ཙམ་པ་ཀའི་ཞལ་ནས། ཐབས་དང་ཤེས་རབ་འོད་གསལ་ལྟ་བུ་ལ། །བླ་མ་ཆུ་བོའི་རྒྱུན་གྱིས་ཀུན་ལ་ཁྱབ། ལྷན་ཅིག་སྐྱེས་པ་དཔག་བསམ་ཤིང་དག་ལ། །འབྲས་བུ་སྐུ་གསུམ་རང་གསལ་རབ་ཏུ་རྫོགས། །
	གུ་རུ་བྷི་ཀྵ་ཎའི་ཞལ་ནས། བླ་མེད་དུར་ཁྲོད་བྱང་ཆུབ་གནས་ཆེན་དུ། །ཟུང་འཇུག་བདེ་ཆེན་བགྲོད་དཀའི་ལམ་བསྟན་པས། །ཕྱོགས་འཆལ་བྲལ་བའི་དབང་ཕྱུག་རྣལ་འབྱོར་མཆོག །བླ་མའི་གདམས་པའི་དྲིན་གྱིས་དེ་ཉིད་རྟོགས། །
	གུ་རུ་བྷེ་ཁི་པའི་ཞལ་ནས། བདག་ཉིད་གདོད་ནས་སངས་རྒྱས་ལ། །རྟོག་པའི་དབང་གིས་ཆོས་ཉིད་ཡིན། །དབང་བླངས་ལྷན་ཅིག་སྐྱེས་པ་དེས། །སྐྱེ་མེད་རྒྱས་འདེབས་རྡོ་རྗེ་འཛིན། །
	གུ་རུ་ཀཾ་པ་ལའི་ཞལ་ནས། རྒྱུ་མཐུན་ལས་ཀྱི་འཁོར་ལོ་ཡིས། །སྲིད་པའི་གླུ་གར་སྣ་ཚོགས་བྱས། །ཡེ་ཤེས་རིག་པའི་མེ་ཡིས་ནི། །འཁྲུལ་པའི་དྲི་མ་མ་ལུས་སྲེག །གུ་རུ་ཇུ་མ་པའི་ཞལ་ནས། སྔགས་པ་ཀུན་གྱི་སྡོམ་པ་མཆོག །རང་གི་རྟོགས་ལ་ཞེན་མེད་དེ། །གཉུག་མ་སེམས་ཀྱི་རྟོགས་པས་གང༌། །སངས་རྒྱས་ཐམས་ཅད་དེ་མཐོང་ཡིན། །
	གུ་རུ་མ་ཎི་བྷ་དྲའི་ཞལ་ནས། གང་ཞིག་མ་རྟོགས་དུས་ཀྱི་ཚེ། །རྣམ་རྟོག་སྣ་ཚོགས་སྒྲ་ཕྱིར་འབྲེང༌། །དེ་ཕྱིར་རང་བཞིན་མངོན་དུ་གྱུར། །གང་སྣང་རང་བཞིན་དེ་དེ་ཉིད། །
	གུ་རུ་མེ་ཁ་ལའི་ཞལ་ནས། ཕྱི་དང་ནང་ཀུན་སེམས་སུ་འདུས། །ཞེན་པ་མེད་ན་རོ་སྙོམས་ལྡན། །འབད་རྩོལ་མེད་ན་སྒོམ་པའི་མཆོག །གཉིས་མེད་བདེ་ཆེན་རྫོགས་སངས་རྒྱས། །
	གུ་རུ་ནཱ་ག་ཀ་ལ་ཀའི་ཞལ་ནས། གོ་ཆ་ཆེན་པོ་བགོས་ནས་ཀྱང༌། །ནོར་བུ་ལྟ་བུའི་སྙིང་སྟོབས་ཀྱིས། །རང་གི་སེམས་ཀྱི་གྲུ་བཏང་ནས། །རི་མོའི་ཁོང་པར་ངེས་པར་ཞུགས། །
	གུ་རུ་ཀ་ལ་ཀ་ལའི་ཞལ་ནས། ཆོས་དབྱིངས་རྣམ་དག་མཁའ་དཀྱིལ་དུ། །སྐྱེ་མེད་འབྲུག་སྒྲ་ལེགས་བསྒྲགས་པས། །སྣང་སྲིད་འཁྲུལ་པའི་ཆོས་རྣམས་ཀུན། །སྐུ་གསུམ་ཡེ་ཤེས་འབྲས་བུར་མཛེས། །
	གུ་རུ་ཀ་ན་ཏ་ལའི་ཞལ་ནས། བླ་མ་དམ་པའི་ཁབ་དག་དང༌། །སྙིང་རྗེ་ཡི་ནི་སྐུད་པ་ཡིས། །ཁམས་གསུམ་མ་ལུས་གོས་སུ་བཙེམ། །གོས་ཀྱི་རྣལ་འབྱོར་ངོ་མཚར་ཆེ། །གུ་རུ་དྷ་ཧུ་ལའི་ཞལ་ནས། ཟུང་འཇུག་རིག་པ་རིན་ཆེན་མཛོད། །གཉིས་མེད་ངང་སྟེ་བཙལ་བས་མིན། །བྱ་བ་བཏང་བའི་སེམས་བཞིན་དུ། །ཇི་ལྟར་བཞག་པ་དེ་ལྟར་བདེ། །
	གུ་རུ་ཨུ་དྷི་ལའི་ཞལ་ནས། ཇི་ལྟར་རྣལ་འབྱོར་རྗེས་འབྲང་འཁྲུལ། །མ་འབྲེལ་བག་ཆགས་མ་བཏང་ཟུང༌། །གང་ལ་མི་གནས་འགྲོ་བ་ཟུང༌། །གཞན་ལ་བཙལ་བ་དེ་ཡང་མིན། །གུ་རུ་ཀ་པཱ་ལའི་ཞལ་ནས། དངོས་ཀུན་གཉིས་མེད་རྡོ་རྗེ་འཛིན། །རྒྱན་སོགས་ཐོགས་པ་གློ་བུར་བ། །ངར་འཛིན་འཁྲུལ་པ་དེ་ཉིད་ཀྱང༌། །རང་གིས་བཙལ་བས་རྙེད་མ་ཡིན། །
	གུ་རུ་ཀི་ར་པ་ལའི་ཞལ་ནས། ཇི་ལྟར་མ་རྟོགས་བར་དུ་རང་གཞན་རྟོག་པས་བཅིངས། །དེ་ཚེ་རྟོགས་པར་གྱུར་ན་རང་གཞན་གཉིས་མ་གྲུབ། །དེས་ན་སངས་རྒྱས་ཞེས་བྱ་རང་གི་བླ་དྭགས་ཡིན། །དེ་ཉིད་སྤྲོས་བྲལ་མ་བཅོས་རང་སར་རང་བཞིན་གཟུང༌། །
	གུ་རུ་སཱ་ག་རའི་ཞལ་ནས། འགྲོ་རྣམས་སྡུག་བསྔལ་གྱིས་གདུངས་ལ། །འདོད་ཡོན་དག་གི་ཆར་དབབ་བོ། །དེ་བཞིན་ཉིད་ཀྱི་གནས་ཆེན་དུ། །རིག་པའི་ཀླུ་རྒྱལ་ཉིད་གཟིར་ནས། །སྐལ་ལྡན་རིག་འཛིན་ཕོ་མོ་ལ། །གསང་སྔགས་རིག་པའི་ཆར་དབབ་པོ། །
	གུ་རུ་སརྦ་བྷི་ཀྵའི་ཞལ་ནས། གང་ཞིག་མ་རྟོགས་དུས་ན་སྣ་ཚོགས་རོ་ལ་ཁྱད་པར་ཆེ། །གང་ཞིག་རྟོགས་པའི་དུས་སུ་རོ་རྣམས་ངོ་བོ་བྱེ་བྲག་མེད། །དེ་བཞིན་མ་རྟོགས་ཉིད་ན་འཁོར་འདས་ཐ་དད་སྣང༌། །དེ་ཉིད་རྟོགས་ན་འཁོར་བ་མྱང་འདས་ཐ་དད་མེད། །
	གུ་རུ་ནཱ་ག་བོ་དྷིའི་ཞལ་ནས། ས་ལ་གནས་ན་ཐམས་ཅད་སྐལ་བ་བཟང༌། །རྒྱ་མཚོའི་གཏིང་དུ་ཕྱིན་ན་དབུལ་དང་བྲལ། །རལ་གྲི་ལག་ཏུ་ཐོགས་ན་ལོངས་སྤྱོད་ཆེ། །ཕྱོགས་མེད་དག་ཏུ་ཕྱིན་ན་གཉེན་དང་འཕྲད། །
	གུ་རུ་དཱ་རི་ཀ་པའི་ཞལ་ནས། བདེ་བ་ཆེན་པོ་རང་ལ་ཡོད་ཀྱང་མ་རྟོགས་འཁྲུལ་པས་བསྒྲིབས། །དེ་བསལ་འདོད་པས་བསོད་ནམས་ཡེ་ཤེས་ཚོགས་བསག་བྱ། །ཚོགས་གཉིས་མ་བསགས་སྐྱེ་བ་བརྒྱ་རུ་འབད་བྱས་ཀྱང༌། །བླ་མ་དག་དང་མི་ལྡན་བདེ་བ་ཆེན་པོ་རྟོགས་མི་འགྱུར། །
	གུ་རུ་སུ་ཏ་ལའི་ཞལ་ནས། ཐམས་ཅད་བདེ་གཤེགས་རང་བཞིན་ཏེ། །བློས་བཞག་ལོག་པའི་ལམ་སྤངས་ནས། །སྙིང་པོའི་ལམ་ལ་བརྩོན་བྱས་ན། །སྙིང་པོའི་འབྲས་བུ་གདོན་མི་ཟ། །གང་གིས་བླ་མ་དམ་པ་ལས། །དབང་རྣམས་ལྷན་ཅིག་སྐྱེས་པ་དེའི། །རོ་ཡིས་ཀུན་ལ་ཁྱབ་བྱ་སྟེ། །སྐྱེ་མེད་རྒྱས་འདེབས་རྡོ་རྗེ་འཛིན། །
	གུ་རུ་པ་ན་ཧའི་ཞལ་ནས། སྙིང་པོ་གཉུག་མའི་དོན་བསམས་པས། །ཇི་ལྟར་བསམ་པ་དེ་ལྟར་རྟོགས། །དེས་ན་དེ་ཉིད་རང་དགར་གནས། །འདོད་རྒུ་ལྷུག་པར་ཐམས་ཅད་འབྱུང༌། །
	གུ་རུ་ཀོ་ཀི་ལའི་ཞལ་ནས། བྱ་བ་བཏང་ན་མན་ངག་ཡིན། །ཞེན་འདོད་མེད་པ་རྟོགས་པ་ཡིན། །བདེ་བ་དངོས་མེད་སྒོམ་པ་ཡིན། །བསྒྲུབ་བྱ་མེད་ན་འབྲས་བུའི་མཆོག །གུ་རུ་ཨ་ནང་གའི་ཞལ་ནས། འཁོར་བར་སྙིང་པོ་མེད་པ་ཡིན། །འཇའ་ཚོན་ལྟ་བུའི་ལུས་འདི་ལ། །མ་རིག་མངོན་ཞེན་དྲེགས་པ་ཡི། །དུག་གིས་བཟུང་ན་བདེ་བར་འཛིན། །མངོན་ཞེན་དུག་ནད་སྦྱངས་པ་ན། །འཁོར་བ་ཉིད་ཀྱང་ཆོས་ཀྱི་སྐུ། །
	གུ་རུ་ནཱི་ལ་ཀྵ་ནའི་ཞལ་ནས། དང་པོར་བློ་ལྡན་རྟོགས་པ་བསྐྱེད། །གཉིས་པ་གནས་ལུགས་མ་ཡེངས་བསྒོམ། །དེ་ནས་ཉམས་མྱོང་སྐྱེས་པ་ན། །སྤྱོད་པ་བགས་ཀྱིས་སྤྱད་པར་བྱ། །
	གུ་རུ་ས་མུ་དྲའི་ཞལ་ནས། སྐྱེ་མེད་རྟོགས་ཀྱང་ཉམས་མྱོང་དང་བྲལ་ན། །དཔེར་ན་སྲིན་མོའི་ལག་ཏུ་བུ་ཁྱེར་འདྲ། །ཉམས་མྱོང་གནས་ལུགས་དག་དང་མ་འབྲེལ་ན། །དེ་ཡང་གླང་ཆེན་འདམ་དུ་ཞུགས་པ་འདྲ། །
	གུ་རུ་བི་ར་ལ་པའི་ཞལ་ནས། བླ་མ་དམ་པ་མཐོང་ན་དེ་ཉིད་མཐོང༌། །ནམ་མཁའི་མཐོངས་སུ་བསྒོམས་ན་དབེན་པའི་མཆོག །ཆོས་རྣམས་ཡོངས་སུ་རྟོགས་ན་མི་མཐུན་མེད། །ནམ་མཁའི་འོ་མ་འཐུངས་ན་འཚོ་བར་འགྱུར། །སྐལ་ལྡན་དག་གི་དོན་ཕྱིར་བླ་མ་རྣམས་ཀྱི་རྟོགས་པའི་སྙིང་པོ་ཀུན། །ཚད་མེད་བློ་ཡིས་ལེགས་བསྡུས་བསོད་ནམས་རྒྱ་ཆེན་བདག་གིས་གང་ཐོབ་དེས། །འགྲོ་རྣམས་བླ་མ་དང་འཕྲད་བྱིན་རླབས་ཡང་དག་སེམས་ལ་ཞུགས་གྱུར་ནས། །གནས་ལུགས་དོན་ཉིད་ཡང་དག་སེམས་རྟོགས་རྒྱལ་བའི་ས་ལ་གནས་གྱུར་ཅིག །གྲུབ་ཐོབ་བརྒྱད་ཅུ་རྩ་བཞིའི་རྟོགས་པའི་སྙིང་པོ་ཞེས་བྱ་བ་སློབ་དཔོན་དཔའ་བོ་འོད་གསལ་གྱིས་ཕྱོགས་གཅིག་ཏུ་བསྡུས་པ་རྫོགས་སོ།། །།

༄༅། །ཐུགས་ཀྱི་གསང་བ་གླུར་བླངས་པ་ཞེས་བྱ་བ་བཞུགས་སོ། །
མཁའ་འགྲོ་མ་རྣམས་ཀྱིས་དམ་པ་རྒྱ་གར་ལ་གནང༌། 

༄༅། །རྒྱ་གར་སྐད་དུ། ཙིཏྟ་གུཧྱ་དོ་ཧི་ནཱ་མ། བོད་སྐད་དུ། ཐུགས་ཀྱི་གསང་བ་གླུར་བླངས་པ་ཞེས་བྱ་བ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །
	བྲམ་ཟེ་ཆེན་པོ་ས་ར་ཧས་ཐུགས་ཀྱི་རྟོགས་པ་མགུར་དུ་བཞེངས་པ། ཀྱེ་ཧོཿའཁོར་འདས་ཀུན་གྱི་རྩ་བ་སེམས་ཀྱི་རང་བཞིན་ཏེ། །རྟོགས་ན་སྒོམ་དུ་མེད་ཀྱི་མ་བཅོས་ལྷུག་པར་ཞོག །རང་ལ་བཞག་ནས་གཞན་ལས་འཚོལ་བ་ཨ་རེ་འཁྲུལ། །འདི་ཡིན་འདི་མིན་མེད་དོ་ཐམས་ཅད་གཉུག་མའི་ངང༌། །ཞེས་གསུང་ངོ༌། །
	ཀླུ་སྒྲུབ་ཀྱིས་གསུངས་པ། རྟོགས་ན་གང་གིས་འཆིང་བར་ནུས་པ་ཁྱོད་ཀྱིས་སྨྲོས། །འཆིང་བ་གང་ཡིན་དེ་ནི་ཡེ་ནས་གོལ་བ་ཉིད། །གང་ལ་བཅིང་དང་འཆིང་བར་བྱ་བ་མ་གྲུབ་ན། །ནགས་ལ་གནས་པའི་གླང་པོ་གང་བདེར་རྒྱུག་ཏུ་ཆུག །གསུང་ངོ༌། །
	པྲཛྙཱཱ་ཕ་ལས་སྨྲས་པ། རྟོགས་དང་མ་རྟོགས་གཉིས་ཀྱི་བར་ན་སུ་འདུག་པ། །དེ་ནི་ང་ཡིན་གཞན་དུ་ཅི་ཡང་ཡོད་མ་ཡིན། །དེ་ལ་གང་མཐོང་དེ་ནི་བདེ་ཆེན་རང་བྱུང་སྟེ། །ཐམས་ཅད་ཐམས་ཅད་དེ་ཉིད་ཡིན་པར་ཤེས་པར་བྱ། །གསུང་ངོ༌། །
	ཞི་བ་འཚོས་གསུངས་པ། མཉམ་ཉིད་དབྱིངས་ལས་མ་གཡོས་ཆོ་འཕྲུལ་སྣ་ཚོགས་སྟོན། །ཆུ་བྲན་སྣ་ཚོགས་རྒྱ་མཚོར་གཅིག་གོ་ལན་ཚྭའི་རོ། །དུ་མ་རོ་གཅིག་འདི་ལ་ཐ་དད་ཡོད་མ་ཡིན། །ཐམས་ཅད་ཐམས་ཅད་གཉུག་མའི་རོ་ཡིས་ཁྱབ་ན་བདེ། །གསུང་ངོ༌། །
	བློ་གྲོས་བརྟན་པས་གསུངས་པ། ཟླ་རྒྱལ་མཁའ་ལ་ཤར་བས་རྒྱུ་སྐར་ཟིལ་གནོན་ལྟར། །གཉིས་མེད་ཡེ་ཤེས་ཆེན་པོས་རྟོག་ཚོགས་ཉམས་པར་བྱས། །འདིས་ནི་འཁོར་བའི་ས་བོན་མ་ལུས་བཅོམ་ཟིན་གྱི། །ད་ནི་མྱ་ངན་འདས་པ་གཞན་དུ་མ་ཚོལ་ཅིག །གསུང་ངོ༌། །
	ངག་གི་དབང་ཕྱུག་གིས་གསུངས་པ། སྣང་སྲིད་ཆོས་དབྱིངས་ཕོ་བྲང་ན། །རིག་པའི་ཡེ་ཤེས་ལྷམ་མེ་བ། །བདེ་གསལ་སྟོང་པའི་གདན་ལ་བཞུགས། །འདོད་ཡོན་སྣ་ཚོགས་མཆོད་པར་འབུལ། །དགག་སྒྲུབ་མེད་པར་རོལ་དུ་གསོལ། །གསུང་ངོ༌། །
	རྡོ་རྗེ་དྲིལ་བུ་པས་གསུངས་པ། སེམས་ཀྱི་དེ་ཉིད་མཐོང་འདོད་ཅིང༌། །བདག་གཞན་འདོད་པ་སྒྲུབ་འདོད་ན། །སྤྱི་བོའི་ནོར་བུ་མཆོད་པར་བྱ། །དངོས་གྲུབ་ཐམས་ཅད་དེ་ལས་འབྱུང༌། །གསུང་ངོ༌། །
	ཤང་ཀ་རས་གསུངས་པ། དྲི་མེད་ཤེལ་སྒོང་དག་པ་གཅིག །ཚོན་གྱི་རྐྱེན་གྱིས་སྣ་ཚོགས་འཆར། །བར་སྣང་ཁམས་སུ་འཇོག་ཤེས་ན། །གཏན་གྱི་བདེ་བ་དེ་ལས་འབྱུང༌། །གསུང་ངོ༌། །
	ཤཱནྟི་པས་གསུངས་པ། གནས་ན་ཞོག་ལ་འགྲོ་ན་ཐོང༌། །གཉེར་ཁ་མ་བྱེད་ཡན་དུ་ཆུག །ཆེད་དུ་གང་འཛིན་འཁྲུལ་པ་ཡིན། །གཟིངས་ལ་འཕུར་བའི་བྱ་རོག་ལྟོས། །གསུང་ངོ༌། །
	བིརྺ་པས་གསུངས་པ། གང་གང་མཐོང་བ་དེ་དེ་ཉིད། །དྲན་པའི་རྩི་དང་མ་བྲལ་བར། །ཅི་རིགས་པར་ནི་ཉམས་སུ་ལོང༌། །གསེར་འགྱུར་རྩི་ཡི་མཁན་པོར་ལྟོས། །གསུང་ངོ༌། །
	ཡེ་ཤེས་ཞབས་ཀྱིས་གསུངས་པ། སྙིང་ཕྱུང་སྐྱེས་བུས་ཡན་ལག་གཡོབ་པར་མི་ནུས་བཞིན། །སེམས་ཉིད་རྩ་བ་བྲལ་ན་རྟོག་པས་བཅིང་དུ་མེད། །དུག་གི་སྔགས་ཅན་དུག་ཉིད་སྨན་དུ་འགྱུར་བ་བཞིན། །ཐབས་དང་ལྡན་པས་ཉོན་མོངས་ཉིད་ནི་བྱང་ཆུབ་རྒྱུ། །གསུང་ངོ༌། །
	ཤཱནྟི་དེ་ཝས་གསུངས་པ། འཁོར་འདས་གཉིས་ཀྱི་རྩ་བ་ལ། །བྱང་སེམས་རྣམ་གཉིས་སྡོང་པོ་རྒྱས། །འདི་ཕྱི་གཉིས་ཀྱི་མེ་ཏོག་ཤར། །བདག་གཞན་གཉིས་ཀྱི་འབྲས་བུ་སྨིན། །གསུང་ངོ༌། །
	ཡེ་ཤེས་སྙིང་པོས་གསུངས་པ། ཆུ་ཤིང་སྙིང་པོ་བྲལ་བ་བཞིན། །སེམས་ཀྱི་དེ་ཉིད་བཙལ་གྱིས་སྟོར། །སྒྱུ་མཁན་རི་མོ་ཇི་བཞིན་དུ། །སྣ་ཚོགས་སྣང་ལ་ངོས་གཟུང་མེད། །གསུང་ངོ༌། །
	ནི་རུ་པས་གསུངས་པ། མར་མེ་རང་གསལ་གཅིག་པུར་ཞོག །ཆུ་དང་རླབས་ནི་ཐ་དད་མིན། །བྱ་ཡི་རྗེས་ལ་བཙལ་མི་དགོས། །གཉིད་སད་སྐྱེས་བུ་བློ་སེམས་བདེ། །གསུང་ངོ༌། །
	ཏོག་རྩེ་བས་གསུངས་པ། གང་ལ་ངེས་ཤེས་སྐྱེས་པས་རྩ་བ་ཟིན། །དེ་བས་ལྷག་པའི་ངོ་སྤྲོད་གཞན་ཡོད་མིན། །སྣང་དང་སྲིད་པའི་ཆོས་རྣམས་ཐམས་ཅད་ལ། །བླ་མར་མ་གྱུར་པ་ནི་ཡོད་མ་ཡིན། །གསུང་ངོ༌། །
	ནག་པོ་ཞབས་ཀྱིས་གསུངས་པ། མེ་ཏོག་སྣ་ཚགས་དུ་མའི་རོ། །བུང་བས་གཅིག་ཏུ་སྡུད་པ་ལྟར། །ཆོས་རྣམས་སྣ་ཚོགས་དུ་མའི་རོ། །རྟོགས་དང་ལྡན་པས་གཅིག་ཏུ་བསྡུས། །རོ་ནི་སྐྱེ་བ་མེད་པའི་རོ། །མྱོང་ནི་ངོས་གཟུང་མེད་པར་མྱོང༌། །གསུང་ངོ༌། །
	ནཱ་ག་བྷུ་སུ་ཀས་གསུངས་པ། མྱོང་བ་མེད་པའི་ཉམས་མྱོང་ལ། །བློ་དང་བྲལ་བས་ཉམས་སུ་བླངས། །རྟོགས་སུ་མེད་པར་གཏན་ལ་ཕབ། །ཐོབ་ཏུ་མེད་པར་མངོན་དུ་འགྱུར། །གསུང་ངོ༌། །
	ལཱུ་ཧི་པས་གསུངས་པ། གཉུག་མའི་ཤེས་པ་འགྱུར་མེད་མངོན་དུ་གྱུར་ནས་ཀྱང༌། །རྩོལ་བས་སངས་རྒྱས་ལོགས་སུ་འཚོལ་བ་ངལ་བ་སྟེ། །གླང་པོ་རྙེད་ནས་གླང་པོའི་རྗེས་འཚོལ་ཇི་བཞིན་ནོ། །ང་ནི་སངས་རྒྱས་མེད་པར་ཤེས་པས་འདོད་བློ་བྲལ། །གསུང་ངོ༌། །
	ཀྲྀཥྞ་པས་གསུངས་པ། ངོས་གཟུང་མེད་པར་ངོ་སྤྲད་པས། །སྟོང་ཉིད་ངང་དུ་ཉམས་སུ་མྱོང༌། །དྲན་པའི་མེལ་ཚེས་སྲུང་མཁས་པས། །འཁྲུལ་པའི་རྐུན་པོས་གླགས་མ་རྙེད། །རྒྱུན་ཆད་མེད་པར་ཉམས་བླངས་པས། །འདུ་འབྲལ་མེད་པར་མངོན་དུ་གྱུར། །གསུང་ངོ༌། །
	ཨིནྡྲ་བྷཱུ་ཏཱིས་གསུངས་པ། སྐྱེས་བུ་གཉིད་ལོག་འཁྲུལ་པས་ནོན་གྱུར་ཀྱང༌། །གཉིད་སད་དུས་ན་འཁྲུལ་པ་ཡུལ་ན་མེད། །དེ་བཞིན་མ་རྟོག་འཁོར་བར་སྡུག་བསྔལ་ཀྱང༌། །རྟོགས་དང་ལྡན་ལ་འཁོར་བའི་ཡུལ་ན་མེད། །གསུང་ངོ༌། །
	རཏྣ་ཀཱིརྟིས་གསུངས་པ། ཉི་མའི་འོད་ཟེར་ཀུན་ནས་རྒྱས་པའི་དྲྭ་བ་ཅན། །མུན་པའི་ཚོགས་རྣམས་འཇོམས་མཛད་ངོ་མཚར་ཆེ། །རྟོགས་ལྡན་བླ་མ་ཐུགས་རྗེའི་འོད་ཟེར་དྲྭ་བ་ཅན། །གདུལ་བྱའི་བློ་ཡི་མུན་སེལ་འདི་ནི་ངོ་མཚར་ཆེ། །གསུང་ངོ༌། །
	ཀཽ་ཀ་ཏས་གསུངས་པ། དབང་བཞིས་སྨིན་པའི་བུ་ལ་ཉམས་ཀྱི་གདམས་པ་ཡོད། །ཐོས་པས་སྒྲོ་འདོགས་ཆོད་ལ་ཚིག་གི་གདམས་པ་ཡོད། །བླ་མས་ཐུགས་ལ་འདོགས་ལ་གནད་ཀྱི་གདམས་པ་ཡོད། །འཁྲུལ་པ་ཁོང་དུ་ཞིག་ལ་མཚང་གི་གདམས་པ་ཡོད། །གསུང་ངོ༌། །
	ས་ཧ་ཛས་གསུངས་པ། བུ་ཉོན་ཁྱོད་ཀྱིས་ནམ་མཁའི་དཀྱིལ་དུ་ལྟོས། །ལྷོ་སྤྲིན་མི་གདའ་འདི་ནི་ནམ་མཁའི་ཆོ་འཕྲུལ་ཡིན། །འཇའ་ཚོན་འདི་ལ་བདེན་པར་མ་འཛིན་པར། །ཆུ་བོ་ཆེན་པོའི་རྒྱུན་ལ་ཞོན་ལ་ཤར་དུ་རྒྱུགས། །གསུང་ངོ༌། །
	གླང་ཆེན་གོས་ཀྱིས་གསུངས་པ། རྩི་ཡི་རྒྱལ་པོས་འབྲུ་རྣམས་བཅུད་དུ་འགྱུར་བ་བཞིན། །ཉམས་མྱོང་རྩི་ཡིས་སྣང་སྲིད་བདེ་བ་ཆེན་པོར་འབར། །གང་གང་མཐོང་བ་དེ་དེ་སྐྱེ་མེད་སྤྲོས་དང་བྲལ། །འདི་ལ་ངོས་འཛིན་མེད་པས་སྟོང་པ་བཙལ་མི་དགོས། །གསུང་ངོ༌། །
	བྷ་སུ་དྷ་རིས་གསུངས་པ། འགྲོ་བ་ཐམས་ཅད་བདེ་བར་གཤེགས། །སྣང་བ་ཐམས་ཅད་ཆོས་ཀྱི་སྐུ། །འདོད་ཡོན་ཐམས་ཅད་སེམས་ཀྱི་རྒྱན། །རྟོག་ཚོགས་ཐམས་ཅད་ཡེ་ཤེས་ཆེ། །གསུང་ངོ༌། །
	ཧེ་རུ་ཀ་པས་གསུངས་པ། ལུས་ལ་ཡེ་ཤེས་ཆེན་པོ་གནས། །བླ་མའི་ཞལ་ལས་གསལ་བར་རྟོགས། །གཞན་གྱིས་བརྗོད་མིན་གཉུག་མའི་དོན། །འདི་ནི་མ་བཅོས་རང་བྱུང་བའོ། །གསུང་ངོ༌། །
	ཀ་ན་ཀོ་ཏིས་གསུངས་པ། སྲིད་པའི་མེ་ཡིས་དངོས་པོ་ཐམས་ཅད་སྲེག་པ་ལྟར། །རྟོགས་པའི་མེ་ཡིས་བདག་ཏུ་འཛིན་པ་བསྲེགས་ནས་ཀྱང༌། །འཁོར་བའི་བུད་ཤིང་མ་ལུས་གཏན་ནས་འཇོམས་པར་བྱེད། །དེ་ནས་འགྲོ་བའི་དོན་དུ་ཅི་བདེར་གཤེགས་པ་ཡིན། །གསུང་ངོ༌། །
	ཉི་མའི་རྩལ་གྱིས་གསུངས་པ། སྣ་ཚོགས་སེམས་ཀྱི་ཆོ་འཕྲུལ་ཏེ། །སེམས་ནི་འདི་ཞེས་མཚོན་དུ་མེད། །དེ་ཕྱིར་འཁོར་འདས་རྩ་བ་བྲལ། །དེ་ཉིད་ཆོས་སྐུར་ཤེས་པར་གྱིས། །གསུང་ངོ༌། །
	རིན་ཆེན་རྡོ་རྗེས་གསུངས་པ། ངེས་ཤེས་ལས་ནི་དོན་མཐོང་འགྱུར། །མོས་གུས་ལས་ནི་བྱིན་རླབས་འབྱུང༌། །བརྩོན་འགྲུས་ཀྱིས་ནི་དགོས་པ་འགྲུབ། །གསུང་ངོ༌། །
	ཏྲེའུ་ཏྲ་པས་གསུངས་པ། རིག་པ་ཁོང་ནས་མ་སད་ན། །འདི་ཞེས་བསྟན་པས་རྟོགས་མི་འགྱུར། །མིག་ནད་ཅན་གྱི་སྣང་བ་བཞིན། །ཐོག་མར་རང་རྒྱུད་བསལ་བར་བྱ། །གསུང་ངོ༌། །
	ཡན་ལག་མེད་པའི་རྡོ་རྗེས་གསུངས་པ། མཐོང་བ་མངོན་དུ་མ་གྱུར་ན། །མིག་གི་དབང་པོས་ཡུལ་མཐོང་བཞིན། །འདོད་པའི་འབྲས་བུ་མི་འབྱུང་བས། །གོམས་པར་བྱ་བ་ཤིན་ཏུ་གཅེས། །གསུང་ངོ༌། །
	ཛ་ཝ་རི་པས་གསུངས་པ། སྐུ་གསུམ་ཕྱི་རོལ་ཡུལ་ན་མེད། །རིག་པའི་ཡེ་ཤེས་དྭངས་པ་ལས། །གཟུགས་བརྙན་ཙམ་དུ་ནང་ནས་འཆར། །རྣམ་པར་རྟོག་པས་རྙོག་མི་བྱ། །གསུང་ངོ༌། །
	གུ་བྷ་རི་པས་གསུངས་པ། སྣང་སྲིད་ཡེ་གྲོལ་ཆོས་ཀྱི་དབྱིངས། །ཕྱག་རྒྱ་ཆེན་པོར་སྤང་ཐོབ་མེད། །ནམ་མཁའི་བྱ་ཡིས་གར་མ་ཕྱིན། །བྱིས་པའི་རྩོལ་བ་ཤ་ཐང་ཆད། །གསུང་ངོ༌། །
	ལྭ་བའི་ན་བཟའ་ཅན་གྱིས་གསུངས་པ། གང་དུའང་མ་མཐོང་ལོང་བའི་མིག །ཅིར་ཡང་མི་སེམས་གཏི་མུག་དང༌། །གང་དུ་མ་ཕྱིན་འཕྱེ་བོའི་འགྲོས། །ཅི་ཡང་མ་ཐོབ་དབུལ་མོའི་གཏེར། །གསུང་ངོ༌། །
	དཔལ་བཤེས་གཉེན་གྱིས་གསུངས་པ། རིན་ཆེན་གླིང་དུ་ཕྱིན་ན་དབུལ་དང་བྲལ། །བླ་མའི་བཀའ་དྲིན་ཐོབ་ན་འཁྲུལ་པ་ཞིག །སེམས་ཀྱི་དེ་ཉིད་མཐོང་ན་འཁོར་བ་མེད། །བྱང་སེམས་ནང་དུ་འབྱོངས་ན་འགོ་དོན་འབྱུང༌། །གསུང་ངོ༌། །
	རཱ་ཛ་ཧ་སྟིས་གསུངས་པ། རྟོགས་ནས་གཞན་དོན་མི་བྱེད་པ། །དེ་ནི་ས་ཡི་གཏེར་སྲུང་བཞིན། །འདི་ན་ཚོགས་པའི་རྣལ་འབྱོར་པ། །ཐུགས་རྗེས་སེམས་ཅན་མི་འཛིན་ནམ། །གསུང་ངོ༌། །
	བཟང་པོ་དཔལ་གྱིས་གསུངས་པ། བདག་དང་སེམས་ཅན་དབྱེར་མེད་ཀྱང༌། །འགྲོ་བ་ལས་ཀྱིས་སྡུག་བསྔལ་བས། །རྒྱུན་ཆད་མེད་པའི་ཐུགས་རྗེ་ཡིས། །འགྲོ་བའི་དོན་ལ་རོལ་དུ་གསོལ། །གསུང་ངོ༌། །
	ལི་ལའི་བཟང་པོས་གསུངས་པ། རང་ལ་ཡོད་ཀྱང་ངོ་མ་ཤེས། །དབུལ་མོ་གཏེར་གྱིས་བསླུས་པ་བཞིན། །དེ་ཉིད་མ་མཐོང་སེམས་ཅན་ལ། །ཐུགས་རྗེས་སྒྲོན་མེ་གདེག་ཏུ་གསོལ། །གསུང་ངོ༌། །
	རྣལ་འབྱོར་མ་དཱུ་ཏི་མས་གསུངས་པ། ཆབ་དང་ཆབ་རོམ་ཐ་དད་མིན། །སྣང་དང་སྟོང་པ་དབྱེར་མི་ཕྱེད། །མཁའ་དང་རླུང་ལ་བྱེ་བྲག་མེད། །སེམས་དང་སེམས་བྱུང་དེ་བཞིན་ནོ། །གསུང་ངོ༌། །
	ཤིང་ལོ་མས་གསུངས་པ། བྲག་ཅའི་སྒྲ་འདི་སུ་ཡིས་སྨྲས། །མེ་ལོང་གཟུགས་བརྙན་སུ་ཡིས་བྲིས། །རྨི་ལམ་ལྟད་མོ་གང་དུ་གྱེས། །གང་ནའང་མེད་དོ་སེམས་ཀྱི་ངང༌། །གསུང་ངོ༌། །
	དུར་ཁྲོད་མས་གསུངས་པ། ཀུན་གཞི་དག་པ་ཆོས་དབྱིངས་ཡིན། །ཡིན་ངོ་ཤེས་པ་ཡེ་ཤེས་ཡིན། །བདག་འཛིན་ཞིག་ན་རྩ་བྲལ་ཡིན། །སྒོ་ལྔ་རང་གྲོལ་ལམ་ཁྱེར་ཡིན། །གསུང་ངོ༌། །
	གཅེར་བུ་མས་གསུངས་པ། རང་གྲོལ་བློ་དང་བྲལ་བ་ལ། །མ་བཅོས་སྒོ་གསུམ་ལྷུག་པར་ཞོག །མི་ཞེན་དགག་སྒྲུབ་མེད་པར་ཞོག །མི་གཡོ་མཉམ་ཉིད་ཆེན་པོར་བཞག །གསུང་ངོ༌། །
	རོ་ལངས་མས་གསུངས་པ། མ་ཡེངས་སྒོམ་དུ་མེད་པ་ལ། །ཉམས་སུ་ལེན་ན་མཁས་པ་ཡིན། །སྣ་ཚོགས་བརྗོད་མེད་ཆེན་པོ་རུ། །ལམ་དུ་འཁྱེར་ན་གྲོལ་བ་ཡིན། །གསུང་ངོ༌། །
	མ་ཧཱ་སིདྡྷིས་གསུངས་པ། མ་སྒོམ་མ་སྒོམ་བློ་མ་སྒོམ། །བློ་སྒོམ་རྟོག་པའི་འཁྲུལ་འཁོར་ཡིན། །རྟོག་པས་འཁོར་བར་འཆིང་བ་སྟེ། །བློ་དང་བྲལ་བར་སྒོམ་དུ་མེད། །གསུང་ངོ༌། །
	དྲི་མེད་མས་གསུངས་པ། སེམས་ཉིད་ཡེ་སྟོང་ཡེ་བྲལ་ལ། །སྐྱེ་མེད་སྒོམ་པས་ཅི་ཞིག་བྱ། །སེམས་བྱུང་རང་ཤར་རང་གྲོལ་ལ། །རྟོག་པ་སྤོང་བས་ཅི་ཞིག་བྱ། །གསུང་ངོ༌། །
	བློ་གྲོས་དབྱངས་མས་གསུངས་པ། ནམ་མཁའི་ཡེ་ཤེས་ཀུན་ལ་ཁྱབ། །ཡེ་གྲོལ་ཆེན་པོ་མཆོག་གི་ལམ། །མི་གཡོ་མི་འགྱུར་བསམ་ལས་འདས། །རྟོག་མེད་རང་རིག་ཡེ་ཤེས་ཆེ། །གསུང་ངོ༌། །
	བདག་མེད་མས་གསུངས་པ། ནམ་མཁའ་ནམ་མཁའ་མཉམ་ཉིད་ཆེ། །ཉི་མ་ཉི་མ་ཡེ་གསལ་ཆེ། །ཆུ་བོ་ཆུ་བོ་རྒྱུན་ཆད་མེད། །འཇའ་ཚོན་རང་གྲོལ་བདེ་བ་ཆེ། །གསུང་ངོ༌། །
	གསལ་བྱེད་མས་གསུངས་པ། གོ་རུ་མེད་པའི་དོན་རྟོགས་ན། །བརྗོད་དུ་མེད་པའི་གླེང་གཞི་འགྱུར། །བསམ་དུ་མེད་པའི་དོན་བསྒོམས་ན། །ཐོབ་ཏུ་མེད་པའི་འབྲས་བུ་འབྱུང༌། །གསུང་ངོ༌། །
	བྱེ་མ་ལུང་པས་གསུངས་པ། གཉིས་མེད་བདེ་ཆེན་དོན་གྱི་མཆོག །རང་ལ་ཡོད་པས་གཞན་དུ་འཚོལ། །མི་ཤེས་རྩོལ་བས་སྒྲ་ཕྱིར་འབྲང༌། །འཁྲུལ་པའི་སེམས་ཅན་སྙིང་རེ་རྗེ། །གསུང་ངོ༌། །
	རྡོ་རྗེ་གཅིག་མས་གསུངས་པ། སྟོང་ཉིད་ནམ་མཁའི་གླེགས་བམ་ལ། །རང་རིག་ཡེ་ཤེས་ཡི་གེར་བྲིས། །སྣ་ཚོགས་ཐབས་ཀྱི་གདམས་པ་བཀོད། །རྒྱུན་ཆད་མེད་པའི་བསྟན་པ་སྒྲོགས། །གསུང་ངོ༌། །
	སྔོ་བསངས་མས་གསུངས་པ། མི་འགྱུར་ནམ་མཁའི་རྡོ་རྗེ་ལ། །གཡོ་འགུལ་འབྱུང་བའི་ཆོ་འཕྲུལ་ཤར། །སྣ་ཚོགས་སྐྱེ་འགྲོའི་བྱ་བ་བྱས། །རང་གྲོལ་ནམ་མཁའི་ངང་དུ་ཡལ། །གསུང་ངོ༌། །
	གྲི་སྐོར་མས་གསུངས་པ། མིང་དང་བྲལ་བའི་མིང་མང་པོས། །དེར་འཛིན་ཞིག་པའི་བློ་བྲལ་པོ། །ཡོངས་སུ་གྲོལ་བའི་བྱར་མེད་པོ། །ཡེ་ཡིན་ཆེན་པོ་རྟོགས་པར་གྱིས། །གསུང་ངོ༌། །
	ལམ་སྐྱེས་མས་གསུངས་པ། དམིགས་བྱ་དམིགས་བྱེད་མཐའ་སྤངས་ཏེ། །ཏིང་འཛིན་རྟེན་དང་བྲལ་བ་ལ། །ཆུ་བོ་ཆེན་པོའི་རྒྱུན་བཞིན་དུ། །མ་ཡེངས་ཉམས་སུ་བླང་བར་བྱ། །གསུང་ངོ༌། །
	བཤེས་གཉེན་མས་གསུངས་པ། ནམ་མཁའི་བྱ་ལམ་རྗེས་མེད་བཞིན། །རྣལ་འབྱོར་སྤྱོད་པ་རྗེས་མེད་ཡིན། །རང་རྒྱུད་འཛིན་པ་མེད་གྱུར་ན། །མི་དགེ་བཅུས་ཀྱང་འཆིང་མི་ནུས། །གསུང་ངོ༌། །
	རོ་ཟན་མས་གསུངས་པ། གསེར་འགྱུར་རྩི་དང་འཕྲད་པ་བཞིན། །སྣང་སྲིད་བདེ་སྟོང་ངོར་ཤར་བས། །དངོས་པོར་འཛིན་པ་ཀུན་ལས་གྲོལ། །སྣང་སྲིད་སྤྲོས་བྲལ་ཡེ་ཤེས་ཆེ། །གསུང་ངོ༌། །
	པདྨོ་ཤྲཱིས་གསུངས་པ། གཉུག་མ་ལྷན་ཅིག་སྐྱེས་པ་དེ། །བསམ་སྒོམ་བློ་ཡིས་མ་བཅོས་ན། །ཆོས་སྐུ་གཞན་ནས་བཙལ་མི་དགོས། །རང་ཆས་ཡིན་ནོ་ལྷུག་པར་ཞོག །གསུང་ངོ༌། །
	པདྨོའི་རྒྱལ་མོས་གསུངས་པ། རང་རིག་ཡེ་ཤེས་འདི་རྙེད་ན། །བསྐལ་པའི་མུན་པར་སྒྲོན་མེ་བཞིན། །ལས་ཀྱི་འཁྲུལ་པ་གཏན་ནས་བཅོམ། །སྐྱེས་བུ་གཉིད་སད་ཇི་བཞིན་ནོ། །གསུང་ངོ༌། །
	མཁའ་འགྲོ་མ་ད་ཀར་མོས་གསུངས་པ། ལས་ཟིན་སྐྱེས་བུ་དེ་ཅི་སེམས། །བྲམ་ཟེ་སྐུད་པ་འཁལ་ལ་ལྟོས། །ནམ་མཁའ་གང་གིས་ཟ་བར་ནུས། །ཁྱོད་དང་ང་ལ་ཐ་དད་མེད། །གསུང་ངོ༌། །
	ལྷ་སྲས་དཔལ་གཞེར་གྱིས་གསུངས་པ། སྟོང་ཉིད་སྙིང་རྗེའི་སྙིང་པོ་ཅན། །བདེ་བར་གཤེགས་པའི་ཤུལ་ཡིན་ཏེ། །གོལ་ས་མེད་པར་གསུངས་པས་ན། །ཐབས་དང་ཤེས་རབ་ལྡན་པར་བྱ། །གསུང་ངོ༌། །
	རྡོ་རྗེ་བདེ་བས་གསུངས་པ། མི་གཡོ་བསམ་གཏན་རྒྱ་ཆེན་པོ། །གཡོ་འགུལ་སྣ་ཚོགས་ཀུན་གྱི་གཞི། །གཡོ་དང་མི་གཡོ་དབྱེར་མེད་པས། །སྒོམ་དང་མི་སྒོམ་འདི་ལ་མེད། །གསུང་ངོ༌། །
	ཡེ་ཤེས་ཞབས་ཀྱིས་གསུངས་པ། གང་དུ་ཆོས་རྣམས་མ་མཐོང་བ། །དེ་ཡིས་ཆོས་ཀུན་མཐོང་བ་སྟེ། །མཐོང་བྱ་མཐོང་བྱེད་ཀུན་ལས་འདས། །རང་རིག་ཡེ་ཤེས་ཆེན་པོ་ཡིན། །གསུང་ངོ༌། །གྷ་གྷ་དཔལ་གྱིས་གསུངས་པ། གང་དུ་མཐོང་ཚོར་མྱོང་བ་ཀུན། །དེ་དེའི་ངོ་བོས་སྟོང་ཤེས་ན། །འདོད་ཡོན་སེམས་ཀྱི་རྒྱན་ཡིན་ཏེ། །འཆིང་བར་མི་འགྱུར་གྲོལ་བར་འགྱུར། །གསུང་ངོ༌། །
	ལས་ཀྱི་འབྱུང་གནས་ཀྱིས་གསུངས་པ། སེམས་ཀྱི་ཡེ་ཤེས་གང་མཐོང་བ། །ཆོས་ཀྱི་དེ་ཉིད་རྟོགས་འགྱུར་ཏེ། །ཆོས་རྟོགས་པས་ནི་བདེ་བ་ཐོབ། །གསུང་ངོ༌། །
	རྒྱན་གྱི་རྒྱལ་མོས་གསུངས་པ། དབྱིབས་དང་བྲལ་བའི་མདོག་མེད་པོ། །མིང་དང་བྲལ་བའི་དོན་མེད་པོ། །སྣ་ཚོགས་རིག་པའི་བསམ་མེད་པོ། །སྤངས་པ་མེད་པའི་ཐོབ་མེད་པོ། །གསུང་ངོ༌། །
	མཁའ་འགྲོ་མ་ལྭ་བ་ཅན་གྱིས་གསུངས་པ། དམིགས་མེད་ཡེ་ཤེས་ཆེན་པོ་འདི། །ཚིག་གིས་མཚོན་པར་མི་ནུས་ཏེ། །བླ་མའི་དུས་ཐབས་བསྟེན་པ་ལས། །གཞན་གྱིས་རྟོགས་པ་མ་ཡིན་ནོ། །གསུང་ངོ༌། །
	ཐིག་ལེ་དག་པའི་ཕྲེང་བ་ཞེས་བྱ་བ་གྲུབ་ཐོབ་ཕོ་མོ་བརྒྱད་ཅུའི་རྟོགས་པ་བརྗོད་པ་མཁའ་འགྲོ་མས་ཡི་གེར་བཏབ་སྟེ་གསང་མཛོད་ན་གནས་པ་ལས། དབྱིངས་ཀྱི་གཙོ་མོ་རྣམས་ཀྱིས་བཀའ་བགྲོས་ནས་རྗེ་དམ་པ་རྒྱ་གར་ལ་གནང་བ། ཞ་མ་ལོ་ཙཱ་བས་ལེགས་པར་བསྒྱུར་བའོ། །

༄༅། །གྲུབ་ཐོབ་བཞི་བཅུས་རྡོ་རྗེའི་མགུར་ཐིག་ལེ་གསེར་གྱི་ཕྲེང་བ་ཞེས་བྱ་བ་བཞུགས་སོ། །
གྲུབ་ཐོབ་བཞི་བཅུས་མཛད།

༄༅། །བླ་མ་རྣམས་ལ་ཕྱག་འཚལ་ལོ། །སློབ་དཔོན་ཀླུ་སྒྲུབ་ཀྱི་ཞལ་ནས། གང་གིས་མ་རྟོགས་པ་ཡིས་རྟོགས་པའི་སྤྱོད་པ་མི་བྱ་སྟེ། །བྱས་ན་རྒྱལ་པོའི་ཁྲིམས་ལ་དམངས་ཀྱིས་གནོད་པ་བྱས་པ་བཞིན། །རྟོགས་པ་རྣམས་ཀྱིས་མ་རྟོགས་པ་ཡིས་སྤྱོད་པ་མི་བྱ་སྟེ། །བྱས་ན་གླང་ཆེན་དག་ནི་འདམ་དུ་བྱིང་བ་འདྲ། །གསུང་ངོ༌། །
	སློབ་དཔོན་ས་ར་ཧའི་ཞལ་ནས། ཀྱེ་ཧོཿགྲོགས་དག་ལྷན་ཅིག་སྐྱེས་པ་དེ། །གཞན་ནས་མི་རྙེད་བླ་མའི་ཞལ་ལ་དྲིས། །དོན་དམ་ཞལ་གྱི་ངོ་བོ་དེ་རྟོགས་ན། །ཡིད་ནི་གར་འཆིང་རླུང་ཡང་ཆད་པ་མེད། །གསུང་ངོ༌། །
	སློབ་དཔོན་ཏོག་རྩེ་པའི་ཞལ་ནས། ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་དག་ན་བདེ་ཆེན་རྒྱུན་མི་འཆད། །བརྟག་པ་ཐམས་ཅད་དོན་མེད་གཡེང་བའི་རྒྱུ། །སྒོམ་དུ་མེད་པས་གཉུག་མའི་ངང་ལ་ཞོག །གསུང་ངོ༌། །
	སློབ་དཔོན་ས་མནྟ་བཛྲའི་ཞལ་ནས། ཕྱག་རྒྱ་ཆེན་པོ་རང་ལ་ལྷུན་གྱིས་གྲུབ་པ་སྟེ། །མི་བསམ་མི་རིག་འབད་པ་མེད་པར་ངང་གིས་ཞོག །ཆད་པ་མེད་དེ་མངོན་དུ་ཉམས་མྱོང་རང་གིས་རིག །རྟག་པར་མི་འགྱུར་མངོན་ཞེན་མེད་པར་ཟུང་དུ་འཇུག །གསུང་ངོ༌། །
	སློབ་དཔོན་ཀ་ན་པའི་ཞལ་ནས། ཤིང་རྟའི་འཁོར་ལོ་གཅིག་དང་མི་ལྡན་འགྲོ་བར་མི་ནུས་བཞིན། །སྦྱིན་སོགས་འབད་པ་བྱས་ཀྱང་བླ་མའི་མན་ངག་མེད་ན་དངོས་གྲུབ་དམ་པ་མེད། །བྱ་རྒོད་རྩལ་རྫོགས་འདབ་མར་བཅས་པ་དག་ནི་མཁའ་ལ་སྤྱོད་ཅིང་རྒྱུག །སྐལ་བཟང་རྣལ་འབྱོར་དམ་པ་རྣམས་ནི་དབང་དང་བྱིན་རླབས་དམ་པའི་འོག་ཏུ་ཆུད་ཅིང་བདེ། །གསུང་ངོ༌། །
	སློབ་དཔོན་ཀམྤ་ལའི་ཞལ་ནས། ཟབ་ཅིང་རྒྱ་ཆེ་རྒྱ་མཚོ་ནོར་བུས་གང་བ་ལ། །ཀླུ་ཡི་རྒྱལ་པོ་རྣམས་ཀྱིས་མངའ་མཛད་ངོ་མཚར་ཆེ། །སྣང་གྲག་ཐམས་ཅད་ཡེ་ནས་ཆོས་སྐུ་ཡིན་པ་ལ། །རྟོགས་དང་ཉམས་མྱོང་ལྡན་པས་མངའ་མཛད་ངོ་མཚར་ཆེ། །གསུང་ངོ༌། །
	སློབ་དཔོན་ལཱུ་ཧི་པའི་ཞལ་ནས། ཁྱི་རྒོད་རབ་ཏུ་མི་སྲུན་སྣ་ལ་སྦྲང་རྩི་བྱུགས་ན་ཕྱོགས་རྣམས་ཀུན་ཏུ་ཟ་བར་བྱེད། །བློ་དམན་སྐལ་བ་དམན་པའི་གང་ཟག་རྣམས་ལ་དབང་དང་གདམས་ངག་བྱིན་པས་རང་རྒྱུད་སྲེག །གླང་ཆེན་དཔའ་ལ་བརྟན་པའི་སྣ་ལ་རལ་གྲི་བསྐུར་བས་དགྲ་དཔུང་འཇོམས། །སྐལ་བཟང་བློ་ལྡན་སྐྱེ་མེད་རྟོགས་པ་རྣམས་ཀྱིས་ཐུག་ཕྲད་དག་གིས་རྣམ་རྟོག་འཇོམས། །གསུང་ངོ༌། །
	སློབ་དཔོན་ཏིལླི་པའི་ཞལ་ནས། རི་རབ་གསེར་གྱི་ངོས་ལ་བྱ་གནས་པ། །བྱ་ཡི་རང་བཞིན་བོར་ནས་གསེར་དུ་སྣང༌། །མཁས་པ་གང་གིས་སྐྱེ་བ་མེད་རྟོགས་ན། །དངོས་པོའི་རང་བཞིན་བོར་ནས་བདེ་བ་ཆེ། །གསུང་ངོ༌། །
	ཡང་ཏིལླི་པའི་ཞལ་ནས། བདག་ཉིད་གདོད་མ་ཉིད་ནས་སངས་རྒྱས་ཡིན་པ་ལ། །མ་རྟོགས་དབང་གིས་སངས་རྒྱས་ཉིད་དུ་མ་མཐོང་ངོ༌། །གཉིས་མེད་གང་གིས་རྟོགས་པ་དེ་ནི་ཕྱག་རྒྱ་ཆེ། །རྟོགས་པའི་དུས་ན་མཐོང་བ་མེད་ཅིང་ཐོབ་པ་མེད། །གསུང་ངོ༌། །
	སློབ་དཔོན་ཤེས་རབ་བཟང་པོའི་ཞལ་ནས། བྱིས་པ་ཆུང་ངུ་གསོས་ནས་གྱད་ཀྱི་སྟོབས་དང་ལྡན་པ་བཞིན། །བློ་ཆུང་རྣམས་ཀྱང་བླ་མའི་གདམས་ངག་དག་གིས་བྲིད་པས་ཐེག་པ་ཆེ། །རླུང་མཁྲིས་བད་ཀན་འདུས་པའི་ནད་རྣམས་སྨན་གྱིས་སེལ་བ་ལྟར། །ང་དང་བདག་ཏུ་འཛིན་པའི་ནད་རྣམས་བླ་མའི་གདམས་ངག་དག་གིས་སྐད་ཅིག་ཉིད་ལ་སྲེག །གསུང་ངོ༌། །
	སློབ་དཔོན་ནཱ་རོ་པའི་ཞལ་ནས། འཁོར་ལོས་སྒྱུར་རྒྱལ་དཔུང་གི་ཚོགས་རྣམས་ཀྱིས། །གླིང་རྣམས་ཀུན་ལ་དབང་སྒྱུར་བཞིན། །ལྷན་ཅིག་སྐྱེས་པའི་རོ་རྙེད་པས། །འཁོར་བ་དག་ལ་དབང་སྒྱུར་ངོ་མཚར་ཆེ། །གསུང་ངོ༌། །
	སློབ་དཔོན་ཌོམྦི་པ་ཆུང་བའི་ཞལ་ནས། གསེར་འགྱུར་རྩི་ཡི་ནུས་པ་ཡིས། །ལྕགས་རྣམས་གསེར་དུ་འགྱུར་བ་བཞིན། །རིན་ཆེན་དབང་གི་ནུས་པ་ཡིས། །ཉོན་མོངས་ཡེ་ཤེས་གཉིས་མེད་འགྱུར། །གསུང་ངོ༌། །
	སློབ་དཔོན་ཛ་ཝ་རི་པའི་ཞལ་ནས། སྐྱེ་མེད་རྟོགས་ཀྱང་ཉམས་མྱོང་དང་བྲལ་ན། །དེ་ཡང་སྲིན་མོའི་ལག་ཏུ་བུ་ཁྱེར་འདྲ། །ཉམས་སུ་མྱོང་ཡང་གནས་ལུགས་མ་རྟོགས་ན། །དེ་ཡང་གླང་ཆེན་ལྕགས་ཀྱུས་འཕྲོག་པ་འདྲ། །གསུང་ངོ༌། །
	སློབ་དཔོན་བ་སུ་དྷ་རའི་ཞལ་ནས། གང་གིས་མ་རྟོགས་བར་དུ་རོ་འདི་འབྲས་ཆན་དག་དང་ཁྱད་པར་ཆེ། །དེ་བཞིན་མ་རྟོགས་བར་དུ་སངས་རྒྱས་སེམས་ཅན་ཁྱད་པར་བརྟག །རྟོགས་པའི་དུས་ན་འཁོར་བ་དག་ཀྱང་སངས་རྒྱས་ཆེ། །དེ་ཕྱིར་རྟོགས་དང་མ་རྟོགས་དག་ཀྱང་དབྱེ་བར་དཀའ་བས་ཁྱད་མེད་དོ། །གསུང་ངོ༌། །
	སློབ་དཔོན་ཕྱོགས་ཀྱི་གླང་པོའི་ཞལ་ནས། བྱ་བ་གཏོང་བ་མན་ངག་ཡིན། །ཞེ་འདོད་མེད་ན་རྟོགས་པ་ཡིན། །བསྒྲུབ་བྱ་མེད་ན་སྤྱོད་པ་ཡིན། །སྨྲ་བརྗོད་མེད་ན་ཉམས་མྱོང་ཡིན། །བླང་དོར་མེད་ན་འབྲས་བུ་ཡིན། །གསུང་ངོ༌། །
	སློབ་དཔོན་ཌོམྦི་ཧེ་རུ་ཀའི་ཞལ་ནས། རྟོགས་པ་ཡིད་བཞིན་ནོར་བུ་ལ། །ཉམས་སུ་མྱོང་བས་མདོག་ཕྱུང་ལ། །སྤྱོད་པའི་ནུས་པས་དགོས་འདོད་འབྱུང༌། །རོ་སྙོམས་ལྡན་པ་རྣམས་ཀྱིས་འགྲུབ། །གསུང་ངོ༌། །
	སློབ་དཔོན་ཨ་ཝ་དྷཱུ་ཏཱིའི་ཞལ་ནས། ཐབས་དང་ཤེས་རབ་ཨན་ཛ་ལ། །བླ་མའི་ཆུ་བོའི་རྒྱུན་གྱིས་རབ་ཏུ་བརྒྱལ། །ལྷན་ཅིག་སྐྱེས་པའི་དཔག་བསམ་ཤིང་དག་ལ། །འབྲས་བུ་ལྷུན་གྲུབ་རང་ལས་རྫོགས་པར་འབྱུང༌། །གསུང་ངོ༌། །
	སློབ་དཔོན་དཱ་རི་ཀ་པའི་ཞལ་ནས། རང་ལ་བདེ་ཆེན་ཡོད་ཀྱང་མ་རྟོགས་འཁྲུལ་བས་བསྒྲིབས། །བདེ་ཆེན་གསལ་བར་འདོད་ན་ཚོགས་གཉིས་བསག་པར་བྱ། །ཚོགས་གཉིས་མ་བསགས་བསྐལ་པ་བརྒྱ་རུ་འབད་བྱས་ཀྱང༌། །དོན་མེད་དོན་དང་མི་ལྡན་བདེ་ཆེན་རྟོགས་མི་འགྱུར། །གསུང་ངོ༌། །
	སློབ་དཔོན་ནག་པོ་པའི་ཞབས་ཀྱི་ཞལ་ནས། དུས་གསུམ་སངས་རྒྱས་ངོ་བོ་གཅིག །དེ་ཡི་རང་བཞིན་བྱང་ཆུབ་སེམས། །རྟོགས་པར་འདོད་ན་ཇི་བཞིན་ཞོག །གོམས་པར་བྱས་ན་མངོན་དུ་འགྱུར། །གསུང་ངོ༌། །
	སློབ་དཔོན་གཅེར་བུ་ལྷུང་བཟེད་ཀྱི་ཞལ་ནས། བླ་མ་དག་ལས་དང་པོར་རང་གི་སེམས་རྟོགས་བྱ། །དེ་ནས་ཆོས་རྣམས་ཀུན་དང་ཐ་དད་མེད་བྱས་ལ། །གཉིས་མེད་གོམས་ཕྱིར་དུར་ཁྲོད་གནས་སུ་འདུག་ནས་ནི། །མཉམ་པར་བཞག་ནས་སྨྱོན་པའི་བརྟུལ་ཞུགས་དག་གིས་སྤྱད། །གསུང་ངོ༌། །
	སློབ་དཔོན་རོ་ལངས་བདེ་བའི་ཞལ་ནས། རྟ་དང་གླང་པོ་རྒྱ་མཚོ་་འདྲ་ན་རབ་ཏུ་བདེ། །སྤྲེའུ་བྱིས་པ་ཆུ་ཡི་རི་མོ་འདྲ་ན་རྟོག་པར་འགྱུར། །ཆུ་བོ་ཉི་མ་སྨན་དང་འདྲ་ན་དབྱེར་མི་ཕྱེད། །གཙུག་ཕུད་མིག་དང་འཁོར་ལོ་ལྟ་བུར་འབྲས་བུ་ཐོབ། །གསུང་ངོ༌། །སློབ་དཔོན་རཱ་མ་ཕ་ལའི་ཞལ་ནས། སངས་རྒྱས་ཀུན་གྱི་སྡོམ་པའི་མཆོག །རང་གི་རྟོགས་པར་གནས་པས་ན། །གཉུག་མའི་སེམས་ཀྱི་རྟོགས་པ་གང༌། །སངས་རྒྱས་ཐམས་ཅད་དེས་མཐོང་ཡིན། །གསུང་ངོ༌། །
	སློབ་དཔོན་ཀུཀྐུ་རི་པའི་ཞལ་ནས། དབྱེར་མེད་ས་ལ་གནས་ན་ཀུན་ཀྱང་སྐལ་བ་བཟང༌། །རྒྱ་མཚོའི་གཏིང་དུ་ཕྱིན་ན་དབུལ་དང་བྲལ། །རལ་གྲི་ལག་ཏུ་ཐོགས་ན་ལོངས་སྤྱོད་ཆེ། །ཕྱོགས་མེད་ས་ལ་ཕྱིན་ན་གཉེན་དང་འཕྲད། །གསུང་ངོ༌། །
	སློབ་དཔོན་སྤྱོད་པ་མཐུ་སྟོབས་ཅན་གྱི་ཞལ་ནས། རྣལ་འབྱོར་རྣམས་ལ་གང་སྣང་ཐམས་ཅད་གདམས་པ་སྟེ། །མཐོང་བས་དེ་ཡི་སྐྱེ་མེད་རྟོགས་པས་སློབ་དཔོན་མཆོག །བྱས་པ་ཀུན་གྱིས་སྐྱེ་མེད་རྟོགས་ཕྱིར་ཐབས་ཡིན་ཏེ། །དགའ་དང་མི་དགའ་བྲལ་ན་སྐྱེས་བུ་དེ་ལ་གཉིས་མེད་འབྱུང༌། །གསུང་ངོ༌། །
	སློབ་དཔོན་ཀུ་མཱ་ར་ཏྲཱི་ཞལ་ནས། གང་གིས་བླ་མའི་གདམས་པ་ལ། །དབང་བླངས་ལྷན་ཅིག་སྐྱེས་པ་ཡི། །རོ་ཡིས་ཀུན་ལས་ཁྱབ་བྱས་ཏེ། །སྐྱེ་མེད་རྒྱས་འདེབས་རྡོ་རྗེ་འཛིན། །བྱིན་རླབས་ཤར་བས་དབྱེར་མེད་རྫོགས་སངས་རྒྱས། །གསུང་ངོ༌། །
	སློབ་དཔོན་བྷ་ཏི་པི་ཞལ་ནས། ཆོས་རྣམས་ཀུན་ཀྱང་རང་གི་སེམས་དང་གཉིས་མེད་སྦྱོར། །རྟོགས་པའི་ཉམས་མྱོང་ངེས་དོན་གདམས་པའི་དོན་བྲལ་ན། །ནོར་བུ་མཆིང་བུ་དག་ལ་བདེ་ཆེན་མིན། །ཆོས་དེ་རྣམས་དང་ལྡན་ན་རེ་དོགས་མེད་པར་རང་སར་ཞོག །གསུང་ངོ༌།
	སློབ་དཔོན་ལུས་མེད་རྡོ་རྗེའི་ཞལ་ནས། སེམས་མ་གདུངས་ན་བདེ་བ་ཆེ། །ཞེ་འདོད་མེད་ན་རོ་སྙོམས་ཡིན། །འབད་རྩོལ་བྲལ་ན་སྒོམ་པའི་མཆོག །གཉིས་སྣང་བྲལ་ན་རྫོགས་སངས་རྒྱས། །གསུང་ངོ༌། །
	རྒྱལ་པོ་ཨིནྡྲ་བོ་དྷིའི་ཞལ་ནས། དུས་ཀྱི་སྣ་ཚེ་བདག་བྱིན་བརླབ་དང་མི་ལྡན་ན། །ཕྱི་དང་ནང་གི་སྤྱོད་པ་བྱས་ཀྱང་རྣལ་འབྱོར་འཚང་མི་རྒྱ། །བདེ་བ་རང་ཆས་སྣང་བ་དག་དང་ཁྱད་པར་མེད། །ཞེན་པ་བཏང་ནས་ཉམས་སུ་མྱོང་བས་མཆོག་འཐོབ་འགྱུར། །གསུང་ངོ༌། །
	སློབ་དཔོན་པདྨ་བཛྲའི་ཞལ་ནས། །གར་ཡང་མ་བལྟ་དབུས་སུ་ལྟོས། །མཆོག་དང་བྲལ་ན་དགའ་བ་ཆེ། །སྔགས་རིག་གསང་བ་ལྟོས་སྤྱོད་ན། །རྣལ་འབྱོར་རྟགས་ཀྱིས་བསྒྱུར་བར་བྱ། །གསུང་ངོ༌། །
	ལྷ་ལྕམ་ལཀྵྨཱི་ཀ་རའི་ཞལ་ནས། དང་པོ་བློ་ལྡན་རྟོགས་པ་བསྐྱེད། །གཉིས་པ་ནགས་སུ་སྣ་རྩེ་བསྒོམ། །ཉམས་སུ་མྱོང་བ་སྐྱེས་པ་ན། །སྤྱོད་པའི་ཁྱད་པར་རྟོགས་པར་བྱ། །གསུང་ངོ༌། །
	སློབ་དཔོན་པདྨོའི་ཞབས་ཀྱི་ཞལ་ནས། གང་གང་ལྷན་ཅིག་སྐྱེས་པ་དེ། །གླང་པོ་ཆེ་ཡི་མིག་བཞིན་དུ། །གཟེ་རེར་སྐྱེས་ནས་ཟུག་རྔུར་འགྱུར། །གློད་ན་ཞེན་མེད་བསམ་གཏན་མཆོག །གསུང་ངོ༌། །
	སློབ་དཔོན་སྙིང་པོའི་ཞབས་ཀྱི་ཞལ་ནས། ཆུ་རྒྱུན་གནས་པའི་ཉམས་བརྟན་ནས། །སྤྱོད་པའི་གནས་ཀྱིས་འགྲོ་བར་བྱ། །བླ་མ་དམ་པའི་གདམས་ང་ག་གིས། །ཆགས་སྡང་རྟོག་པ་ཞི་བར་བྱ། །གསུང་ངོ༌། །
	སློབ་དཔོན་རྡོ་རྗེའི་ཞབས་ཀྱི་ཞལ་ནས། བདེའོ་བདེའོ་གནས་མེད་བདེ། །འདོད་པ་མེད་པའི་རང་བཞིན་བདེ། །བརྟགས་པས་ཐམས་ཅད་དེར་ཤེས་བ་དེ། །སྒྲུབ་པ་མེད་པའི་སངས་རྒྱས་བདེ། །གསུང་ངོ༌། །
	སློབ་དཔོན་ཤཱནྟི་པའི་ཞལ་ནས། རུས་སྦལ་ལྟ་བུར་འཁོར་བ་ཡི། །སྐྱོན་གྱིས་མ་གོས་གདོད་ནས་དག །སྒྲོན་མེས་མུན་བྲལ་བླ་མ་ཡི། །དྲིན་གྱིས་ཡེ་ཤེས་ཉི་མ་འདེ། །གསུང་ངོ༌། །
	སློབ་དཔོན་དྲིལ་བུའི་ཞབས་ཀྱི་ཞལ་ནས། ལ་ལ་རས་ནཱ་དྷཱ་ཏཱི་གསུམ། །བདག་བྱིན་བརླབ་ཕྱིར་བཅིང་བར་བྱ། །བླ་མ་སེམས་དང་སྣང་བ་གསུམ། །རྟོགས་པ་བསྐྱེད་ཕྱིར་མཁས་པས་བསྟེན། །གསུང་ངོ༌། །
	སློབ་དཔོན་མདུང་ཅན་ལྐུགས་པའི་ཞལ་ནས། དགག་སྒྲུབ་བྲལ་བའི་སྐུ་བཞི་དབྱེར་མི་ཕྱེད། །གཟའ་གཏད་མེད་པའི་ཆོས་ཀུན་རྩ་བ་གཅིག །མ་ཡེངས་པ་ནི་སངས་རྒྱས་ཀུན་གྱི་ལམ། །ཕྱོགས་ཆ་མེད་ན་རྣལ་འབྱོར་ཀུན་གྱི་མཆོག །གསུང་ངོ༌། །
	སློབ་དཔོན་ཀུ་ཏི་བྷིར་ལྦའི་ཞལ་ནས། སངས་རྒྱས་མཆོད་སོགས་རྣམས་ལས་དོན་མི་འབྱུང༌། །འདོད་དང་རྩོལ་བ་ཡོད་ན་སངས་མི་རྒྱ། །བྱིན་རླབས་བླ་མའི་ངག་གིས་ཉམས་མྱོང་འཕེལ། །བླ་མའི་མན་ངག་ཆ་ལས་གཞན་གྱིས་མིན། །གསུང་ངོ༌། །
	སློབ་དཔོན་མི་ཕམ་རལ་པ་ཅན་གྱི་ཞལ་ནས། རྗེ་བཙུན་དམ་པ་བསྟེན་ན་དེ་ཉིད་འཐོབ། །ནགས་ཚལ་མཐོངས་སུ་བསྒོམས་ན་དབེན་པ་འཐོབ། །ཆོས་རྣམས་སེམས་སུ་རྟོགས་ན་མི་མཐུན་མེད། །ནམ་མཁའི་འོ་མ་འཐུངས་ན་ཚིམ་པར་འགྱུར། །གསུང་ངོ༌། །
	སློབ་དཔོན་ཞི་བའི་དབང་ཕྱུག་གི་ཞལ་ནས། བདེ་བ་སྟོང་པའི་མཐའ་དང་བྲལ་རྟོགས་ན། །དཔག་བསམ་ཤིང་ལ་བརྟེན་པས་ཉེས་བྲལ་ཏེ། །མཚོ་ལ་སྐྱེས་བུ་རྐྱལ་བས་འགྲོ་ཤེས་ན། །བྲམ་ཟེ་ཕ་དང་མ་ལས་བུ་སྐྱེ་འགྱུར། །གསུང་ངོ༌། །
	རྣལ་འབྱོར་མ་དྷརྨའི་ཞལ་ནས། གོ་ཆ་ཆེན་པོ་གོན་ནས་ཀྱང༌། །ནོར་བུ་ལྟ་བུའི་སྙིང་སྟོབས་ཀྱིས། །རང་གིས་སེམས་ལ་ཆུ་བཏང་སྟེ། །མི་རོའི་ཁོག་པར་ངེས་ཞུགས་ནས། །སྐྱེ་བ་བདུན་པའི་ཤ་ཟོས་ན། །ནམ་མཁའ་ལ་ནི་བྱ་བཞིན་ནོ། །གསུང་ངོ༌། །
	སློབ་དཔོན་མེ་ཏྲི་པའི་ཞལ་ནས། བདེ་དང་སྟོང་པ་དབྱེར་མེད་སྙིང་གའི་པདྨ་དག་ལ་རྫོགས། །སྐྱེ་མེད་ཡིད་ལ་བྱེད་པ་བསམ་གྱིས་མི་ཁྱབ་བདེ་བ་ཆེན་པོའི་སེམས། །སྣང་གྲགས་ཐམས་ཅད་རོ་མཉམ་གསུམ་དུ་རྣལ་འབྱོར་པ་ཡིས་སྤྱོད། །རྗེ་བཙུན་དག་གི་བྱིན་རླབས་ཤར་བས་དབྱེར་མེད་རྫོགས་སངས་རྒྱས། །གསུང་ངོ༌། །
	རྣལ་འབྱོར་མ་གྷ་གྷའི་ཞལ་ནས། ཡུལ་ལ་མ་བལྟ་སེམས་ལའང་མ་བལྟ་ཞིག །ཞེ་འདོད་མ་བྱེད་བྱ་བ་མ་བྱེད་ཅིག །དོག་པ་མ་འཆའ་ཉམས་པར་མ་བྱེད་པར། །གཉུག་མའི་ཤེས་པ་གར་དགའ་ཉིད་དུ་ཐོང༌། །གསུང་ངོ༌། །
	བྷུ་སུ་ཀྱུའི་ཞལ་ནས། བྱ་བ་འཁོར་བའི་སྡུག་བསྔལ་ཉིད་དུ་ཟད། །བྱ་བ་གཏོང་བའི་རྣལ་འབྱོར་སེམས་རྟོགས་བྱེད། །གང་དུའང་མི་གནས་རྟག་ཆད་མཐའ་ལས་འདས། །སྒོམ་དུ་མེད་པས་བསམ་གྱིས་མི་ཁྱབ་ཉིད། །གསུང་ངོ༌། །རྣལ་འབྱོར་མ་ཀང་ཀ་རའི་ཞལ་ནས། གཉིས་མེད་ཤེས་པ་ཆུ་ལ་ཆུ་བཞག་འདྲ། །རང་བཞིན་མ་བསླད་གླང་པོ་ལྟ་བུར་ཞོག །ཉམས་མྱོང་སྤྲེའུ་གང་ལྟར་བྱུང་ཡང་རུང༌། །རྟོགས་པའི་ནམ་མཁར་ཇི་ལྟར་ཁྱབ་པར་བྱ། །གསུང་ངོ༌། །
	སློབ་དཔོན་ཐ་ག་ནའི་ཞལ་ནས། ཇི་ལྟར་རྣ་བར་ཆུ་ཞུགས་པ། །ཆུ་ཉིད་ཀྱིས་ནི་དབྱུང་བ་ལྟར། །ཐམས་ཅད་ཡེ་ནས་རྫུན་པ་ལ། །རྫུན་པར་བསྒོམས་པས་བདེན་པ་མཐོང༌། །ཞེས་གསུང་ངོ༌། །དཔལ་ཨོ་རྒྱན་དུ་ཚོགས་འཁོར་བྱེད་པའི་དུས་སུ་རྣལ་འབྱོར་པ་གྲུབ་པ་ཐོབ་པ་བཞི་བཅུས་རྡོ་རྗེའི་མགུར་བཞེངས་པ་ཉམས་ཀྱི་མན་ངག་ཐིག་ལེ་གསེར་གྱི་ཕྲེང་བ་ཞེས་བྱ་བ་རྫོགས་སོ།། །།

༄༅། །ཡེ་ཤེས་ཀྱི་མཁའ་འགྲོ་མ་སུམ་ཅུ་རྩ་ལྔའི་རྟོགས་པ་བརྗོད་པ་བཞུགས་སོ། །
མཁའ་འགྲོ་མ་རྣམས་ཀྱིས་དམ་པ་རྒྱ་གར་ལ་གནང༌།

༄༅། །ན་མོ་རཏྣ་གུ་རུ། དུར་ཁྲོད་ཆེན་པོ་བསིལ་བའི་ཚལ་དུ་མཁའ་འགྲོ་མ་བདེ་བའི་རོ་ཟན་མས། དབྱིངས་ཀྱི་གཙོ་མོ་རྣམས་ལ་ཚོགས་ཀྱི་འཁོར་ལོ་བསྐོར་ནས། རྗེས་ལ་རྒུན་ཆང་ཕྲ་མཁྱེན་གྱི་སྣོད་བཀང་བ་དྲངས་ཏེ། རྟོགས་པ་བརྗོད་པའི་མགུར་རེ་ཞུས་པས། དང་པོ་ལ་མཁའ་འགྲོ་མ་ཉི་ཟླ་གསེར་གྱི་ཐོར་ཚུགས་ཅན་གྱིས་རྟོགས་པ་བརྗོད་དེ་མགུར་བཞེངས་པ། ཀྱེ་ཧོཿམ་བཅོས་རྣལ་མའི་ཤེས་པ་ལ། །ངེས་ཤེས་སྐྱེས་ན་སངས་རྒྱས་ཡིན། །དཀར་དམར་ཡུལ་གྱི་སྣང་བ་འདི། །བརྡ་རུ་གོ་ན་བླ་མ་ཡིན། །གསུང་ངོ༌། །
	མཁའ་འགྲོ་མ་རལ་པའི་ཐོར་ཅོག་ཅན་གྱིས་རྟོགས་པ་བརྗོད་པ། ཀྱེ་ཧོཿགཉིས་སུ་མེད་ན་འཆིང་གྲོལ་མེད། །ངོས་གཟུང་མེད་ན་སྒྲིབ་པ་མེད། །རང་གཞན་མེད་ན་ཆགས་སྡང་མེད། །དྲན་དུ་མེད་ན་ཡེངས་སུ་མེད། །གསུང་ངོ༌། །
	མཁའ་འགྲོ་མ་རླུང་གི་གཤོག་པ་ཅན་གྱིས་རྟོགས་པ་བརྗོད་པ། ཀྱེ་ཧོཿཆོས་རྣམས་གཞི་མེད་རྨི་ལམ་འདྲ། །སྣང་བར་རྐྱེན་སྐྱེས་གཟུགས་བརྙན་འདྲ། །རང་བྱུང་རང་ཞི་ལྦུ་བ་འདྲ། །རྩ་བྲལ་ཆེན་པོ་ནམ་མཁའ་འདྲ། །གསུང་ངོ༌། །
	མཁའ་འགྲོ་མ་ཉི་ཟླའི་ཐོད་ཕྲེང་ཅན་གྱིས་རྟོགས་པ་བརྗོད་པ། ཀྱེ་ཧོཿདེ་ཉིད་ཉམས་སུ་མྱོང་བའི་སྐྱེས་བུ་གང༌། །བདེ་ཆེན་ནམ་མཁའི་ཁམས་སུ་མི་ཤོང་ངོ༌། །འདི་ལ་མཚོན་དུ་འདུག་གམ་ཁྱོད་ཀྱིས་སྨྲོས། །ང་ཡིས་ཅི་ཡང་མཐོང་བ་མེད་པར་མཐོང༌། །གསུང་ངོ༌། །
	མཁའ་འགྲོ་མ་ལྭ་བའི་གོས་ཅན་གྱིས་རྟོགས་པ་བརྗོད་པ། ཀྱེ་ཧོཿཔདྨའི་གེ་སར་སྙིང་གི་དབུས་སུ་སད། །གསལ་བའི་མེ་ཏོག་འདམ་གྱི་དྲི་མ་བྲལ། །དྲི་དང་ཁ་དོག་ལྡན་པ་གང་གིས་རྐྱེན། །འདི་ལ་དགག་དང་སྒྲུབ་པ་ཡོད་དམ་ཅི། །གསུང་ངོ༌། །
	མཁའ་འགྲོ་མ་མེ་ཁ་ལས་རྟོགས་པ་བརྗོད་པ། ཀྱེ་ཧོཿནམ་མཁའ་ལས་བྱུང་ཆོ་འཕྲུལ་ནི། །ནམ་མཁའ་ཉིད་ཀྱིས་བྱས་པའི་ཕྱིར། །ནམ་མཁའི་ངང་དུ་རང་བྱུང་སྟེ། །འདི་ལ་སྐྱོན་དུ་མ་འཛིན་ཅིག །གསུང་ངོ༌། །
	མཁའ་འགྲོ་མ་རོ་ལངས་བདེ་མས་རྟོགས་པ་བརྗོད་པ། ཀྱེ་ཧོཿབླ་མའི་དྲིན་གྱིས་བདེ་ཆེན་མཆོག་རྙེད་ནས། །ཐབས་གཞན་བསྟེན་པ་རྨོངས་པས་ཤེས་པར་བྱ། །འདི་ལས་གུད་དུ་གྱུར་པའི་བདེ་ལམ་ཞིག །གཞན་ནས་རྙེད་པར་སུས་ཀྱང་ནུས་པ་མེད། །གསུང་ངོ༌། །
	མཁའ་འགྲོ་མ་ཡེ་ཤེས་རྡོ་རྗེས་རྟོགས་པ་བརྗོད་པ། ཀྱེ་ཧོཿསྣ་ཚོགས་སྣང་བའི་ཆོ་འཕྲུལ་འདི། །དྲན་པའི་གཟུང་འཛིན་ཡིན་ཤེས་ཤིང༌། །དྲན་པ་རང་ངོས་སྟོང་ཤེས་ན། །དབྱིངས་ཀྱི་བདེ་བ་བཙལ་མི་དགོས། །གསུང་ངོ༌། །
	མཁའ་འགྲོ་མ་སྲིད་པའི་རྒྱལ་མོས་རྟོགས་པ་བརྗོད་པ། ཀྱེ་ཧོཿརང་རིག་རྒྱལ་པོ་འདི་མཐོང་ན། །ཐམས་ཅད་ཐམས་ཅད་ཐར་པའི་ལམ། །རང་རིག་ཉིད་ནི་མ་རྟོགས་ན། །གྲོལ་བ་ནམ་ཡང་ཡོད་མ་ཡིན། །གསུང་ངོ༌། །
	མཁའ་འགྲོ་མ་པདྨའི་ཞབས་ཀྱིས་རྟོགས་པའི་བརྡ་བརྗོད་པ། ཀྱེ་ཧོཿཡོད་མེད་མཐའ་དང་བྲལ་བ་ལ། །གང་གིས་བརྟག་དཔྱད་བྱ་བར་ནུས། །དྲན་མེད་བློ་དང་བྲལ་བ་ལ། །གང་གིས་བསམ་ཞིང་སྒོམ་པར་ནུས། །གསུང་ངོ༌། །
	མཁའ་འགྲོ་མ་རྒྱལ་བའི་བློ་གྲོས་ཀྱིས་རྟོགས་པ་བརྗོད་པ། ཀྱེ་ཧོཿསྟོང་ཉིད་རིག་པའི་རྩལ་དང་ལྡན། །སྐྱེ་མེད་སྐྱེ་བའི་ཆོ་འཕྲུལ་སྟོན། །དགག་སྒྲུབ་མེད་དེ་རང་སར་གྲོལ། །འདི་ལ་བྱ་རྒྱུ་ངས་མ་རྙེད། །གསུང་ངོ༌། །
	མཁའ་འགྲོ་མ་སེང་གེའི་གདོང་པ་ཅན་གྱིས་རྟོགས་པ་བརྗོད་པ། ཀྱེ་ཧོཿཡོད་དོ་བྱས་ན་ངོས་གཟུང་མེད། །མེད་དོ་བྱས་ན་སྣ་ཚོགས་འཆར། །ཡོད་མེད་མཐའ་ལས་འདས་པ་ལ། །འདི་ཞེས་ང་ཡིས་མཚོན་མི་ནུས། །གསུང་ངོ༌། །
	མཁའ་འགྲོ་མ་གཟི་བརྗིད་ཀྱི་རྒྱལ་མོས་རྟོགས་པ་བརྗོད་པ། དྲན་དུ་མེད་ལ་མ་ཡེང་ས་ཤིག །ཡེངས་པས་འཁོར་བ་རྨི་ལམ་འདྲ། །རྟོགས་ན་སྐྱེས་བུ་གཉིད་སད་འདྲ། །ངས་ནི་འཁོར་བ་མ་མཐོང་ངོ༌། །གསུང་ངོ༌། །
	མཁའ་འགྲོ་མ་དཔལ་གྱི་བཟང་མོས་རྟོགས་པ་བརྗོད་པ། ཀྱེ་ཧོཿསྣང་སྲིད་འདི་ནི་ཕྱག་རྒྱ་ཆེ། །འདོད་ཡོན་འདི་ནི་དྭངས་པ་ཡིས། །གཉུག་མའི་དོན་ལ་འདུ་འབྲལ་མེད། །བདེ་ཆེན་ཐང་ལ་བརྒྱུག་ཏུ་གསོལ། །གསུང་ངོ༌། །
	མཁའ་འགྲོ་མ་དཔལ་གྱི་འོད་ཟེར་གྱིས་རྟོགས་པ་བརྗོད་པ། ཀྱེ་ཧོཿགཉུག་མ་དོན་གྱི་གཏེར་མཛོད་ན། །དགོས་འདོད་སེམས་ཉིད་ནོར་བུ་ཡོད། །ལྡེའུ་མིག་བླ་མ་དམ་པས་འཛིན། །རྗེས་སུ་འཇུག་པ་སྤྲོ་ལགས་སམ། །གསུང་ངོ༌། །
	མཁའ་འགྲོ་མ་བཟང་མོས་རྟོགས་པ་བརྗོད་པ། ལྟོས་ཤིག་རང་གི་སེམས་ལ་ལྟོས། །བལྟས་པས་མ་རྙེད་རྩ་བ་སྟོར། །ཡལ་ག་ཇི་ལྟར་དགྱེས་དགྱེས་མཛོད། །ང་ནི་རྟོག་པ་རང་གྲོལ་ཡིན། །གསུང་ངོ༌། །
	མཁའ་འགྲོ་མ་རྡོ་རྗེ་བདེ་མས་རྟོགས་པ་བརྗོད་པ། འགྲོ་རྣམས་ལས་ཀྱིས་འཁྲུལ་གྱུར་ཀྱང༌། །བདེ་བ་རང་ལས་གཞན་མེད་དེ། །བསྐྱར་ཏེ་རང་གི་དོན་དེར་ལྟོས། །ཡིད་ནི་ལས་ལས་ཐར་བར་འགྱུར། །གསུང་ངོ༌། །
	བདག་ཉིད་ཆེན་མོ་ཉི་མའི་དབང་ཕྱུག་གིས་རྟོགས་པ་བརྗོད་པ། ཉི་མ་སྟོང་གི་གཟི་བརྗིད་ཀྱིས། །སྣང་སྲིད་གསལ་ཞིང་སྲེག་པ་ལྟར། །གཉིས་མེད་ཡེ་ཤེས་ཆེན་པོ་ཡིས། །ཆོས་རྣམས་གསལ་ཞིང་འཇོམས་པར་བྱེད། །གསུང་ངོ༌། །
	མཁའ་འགྲོ་མ་ལྷ་དཔལ་ཡེ་ཤེས་ཀྱིས་རྟོགས་པ་བརྗོད་པ། ཀྱེ་ཧོཿང་ནི་མི་སྐྱེ་མི་འཇིག་སྟེ། །འགྱུར་མེད་ཡེ་ཤེས་རྡོ་རྗེ་ཡིན། །ང་ལས་བྱུང་བའི་ཆོས་རྣམས་ཀུན། །ང་ཡི་ངོ་བོར་མཉམ་དུ་གྲོལ། །གསུང་ངོ༌། །
	མཁའ་འགྲོ་མ་སྟག་གི་གདོང་པ་ཅན་གྱིས་རྟོགས་པ་བརྗོད་པ། ཀྱེ་ཧོཿམི་སྐྱེ་མི་འགག་བསམ་ལས་འདས། །འདི་ཞེས་མཚོན་པའི་ཚིག་དང་བྲལ། །ཡེ་གྲོལ་ཆེན་པོ་མཆོག་གི་ལམ། །བསམ་དུ་མེད་དོ་རང་སར་ཞོག །གསུང་ངོ༌། །
	མཁའ་འགྲོ་མ་ཞི་བ་བཟང་མོས་རྟོགས་པ་བརྗོད་པ། ཀྱེ་ཧོཿསེམས་ཀྱི་དེ་ཉིད་སྨྲ་རུ་མེད། །གཤིས་ཀྱི་དེ་ཉིད་བསམ་དུ་མེད། །ཆོས་ཀྱི་དེ་ཉིད་ངོས་གཟུང་མེད། །ལམ་གྱི་དེ་ཉིད་སྒོམ་དུ་མེད། །གསུང་ངོ༌། །
	མཁའ་འགྲོ་མ་གྷ་གྷ་དཔལ་གྱིས་རྟོགས་པ་བརྗོད་པ། ཀྱེ་ཧོཿབུ་ཁྱོད་ཅི་སེམས་དེ་ལ་ལྟོས། །སྤྲོས་དང་བྲལ་བས་མཐོང་དུ་མེད། །བསམ་དུ་མེད་པར་སུ་ཞིག་བསྒོམ། །འདི་ལ་མ་རྩོལ་གཞི་ལ་ཞོག །གསུང་ངོ༌། །
	མཁའ་འགྲོ་མ་ཡེ་ཤེས་དབང་ཕྱུག་གིས་རྟོགས་པ་བརྗོད་པ། གང་གིས་དེ་ཉིད་མ་མཐོང་ན། །ལུས་ངག་དགེ་བའི་ལས་སྤྱད་ཀྱང༌། །བདེ་ཆེན་མཆོག་དང་མི་འཕྲད་དེ། །གནས་སྐབས་ཙམ་གྱི་བདེ་བར་ཟད། །གསུང་ངོ༌། །
	མཁའ་འགྲོ་མ་བདེ་བའི་རྡོ་རྗེས་རྟོགས་པ་བརྗོད་པ། ཀྱེ་ཧོཿགང་གིས་མཐོང་དང་ཐོས་པ་དང༌། །དྲན་དང་ཚོར་བའི་བྱེ་བྲག་ཀུན། །ཡིད་ཀྱི་ཡེ་ཤེས་དྭངས་པ་ལ། །གཟུགས་བརྙན་ཙམ་དུ་ཤར་བ་ལས། །གཞི་ལ་མ་གྲུབ་ངོ་བོས་སྟོང༌། །གསུང་ངོ༌། །
	མཁའ་འགྲོ་མ་ལྷ་ཉི་མའི་རྟ་ཅན་གྱིས་རྟོགས་པ་བརྗོད་པ། གང་གིས་མ་མཐོང་དེ་མཐོང་ན། །ཡིད་ནི་རང་གྲོལ་ཆོས་ཀྱི་སྐུ། །རླུང་གི་རྟ་ཕོ་ཤུལ་དུ་ལུས། །སེམས་ཀྱི་མི་ཕོ་མཁའ་ལ་འགྲོ། །གསུང་ངོ༌། །
	མཁའ་འགྲོ་མ་པདྨའི་མྱུ་གུས་རྟོགས་པ་བརྗོད་པ། འགྲོ་བ་ཡིད་ཀྱི་ཕྲེང་བས་བཅིངས། །ཡིད་བསད་ཕྲེང་ཐག་བཅད་པ་ཡིས། །དུག་སྦྲུལ་མཚོན་གྱིས་གཅེས་པ་བཞིན། །འདི་ཡིས་ཕན་གནོད་བྱས་པ་མེད། །གསུང་ངོ༌། །
	མཁའ་འགྲོ་མ་དབྱིངས་ཀྱི་རྒྱལ་མོས་རྟོགས་པ་བརྗོད་པ། ཀྱེ་ཧོཿནམ་མཁའ་ཡོངས་སུ་དྭངས་ན་ཚོན་གྱིས་བསྒྱུར་དུ་མེད། །རྟོགས་དང་ལྡན་པའི་སྐྱེས་བུར་ལས་ཀྱིས་བཅིང་དུ་མེད། །གདིང་མེད་གྱད་ཀྱི་སྦྱོར་བ་བྱེད་པ་འདི། །སེང་གེའི་པགས་པ་ཝ་ཡིས་གོན་པ་འདྲ། །གསུང་ངོ༌། །
	མཁའ་འགྲོ་མ་ཟླ་བའི་གདོང་པ་ཅན་གྱིས་རྟོགས་པ་བརྗོད་པ། ཀྱེ་ཧོཿཡེ་ཤེས་ཆེན་པོ་མཆོག་གི་ལམ། །མ་བགོད་དེ་བཞིན་ཉིད་ཀྱི་ས། །མ་བསྒྲུབས་ལྷུན་གྱིས་གྲུབ་པའི་དོན། །ཨེ་མ་རྣལ་འབྱོར་སྐལ་བ་བཟང༌། །གསུང་ངོ༌། །
	མཁའ་འགྲོ་མ་འབར་མ་གློག་གི་ཕྲེང་བ་ཅན་གྱིས་རྟོགས་པ་བརྗོད་པ། བལྟས་ཀྱིས་མ་མཐོང་ང་ཡི་མིག །བསམ་གྱིས་མ་དྲན་ང་ཡི་སེམས། །སྨྲས་ཀྱིས་མ་བརྗོད་ང་ཡི་ལྕེ། །བགོད་ཀྱང་མ་ཕྱིན་ང་ཡི་ལམ། གསུང་ངོ༌། །མཁའ་འགྲོ་མ་ཤེལ་གྱི་ཐོར་ཚུགས་ཅན་གྱིས་མངོན་པར་རྟོགས་པ་བརྗོད་པ། མི་སྒོམ་རྣལ་མའི་ཤེས་པ་ལ། །དྲན་པས་བཟུང་དང་མ་བཟུང་མེད། །མི་སྤྱོད་སྒོ་གསུམ་ལྷུག་པ་ལ། །ཆེད་དུ་དགག་དང་བསྒྲུབ་པ་མེད། །གསུང་ངོ༌། །
	མཁའ་འགྲོ་མ་ཉི་མའི་རྒྱལ་མོས་རྟོགས་པ་བརྗོད་པ། ཀྱེ་ཧོཿ རང་བྱུང་བདེ་ཆེན་ཡེ་ཤེས་འདི། །མ་རྟོགས་སྨྲ་བར་མི་ནུས་ཏེ། །རྟོགས་ནས་བརྗོད་དུ་ག་ལ་ཡོད། །མྱོང་བ་སྨྲ་མེད་ལྐུགས་པའི་ཁ། །གསུང་ངོ༌། །
	མཁའ་འགྲོ་མ་སེང་གེའི་གདོང་པ་ཅན་གྱིས་རྟོགས་པ་བརྗོད་པ། ཁོ་ལ་མ་བལྟ་ང་ལ་ལྟོས། །ང་ནི་ཡེ་ཤེས་ཆེན་པོ་ཡིན། །ཁོ་ནི་ང་ཡི་སྤྲུལ་པ་ཡིན། །གཉིས་མེད་ཡེ་ཤེས་བློ་ལས་འདས། །གསུང་ངོ༌། །
	མཁའ་འགྲོ་མ་ཁྲག་གི་གདོང་པ་ཅན་གྱིས་རྟོགས་པ་བརྗོད་པ། ཀྱེ་ཧོཿདྲན་དང་མ་དྲན་སོ་མཚམས་སུ། །ཡིད་ཀྱི་ཤེས་པ་བསམ་ལས་འདས། །བླ་མའི་ཞལ་ལས་ཤེས་པར་གྱིས། །གཞན་གྱིས་རྟོགས་པར་འགྱུར་མ་ཡིན། །གསུང་ངོ༌། །
	མཁའ་འགྲོ་མ་དཔལ་གྱི་སྒྲོན་མེས་རྟོགས་པ་བརྗོད་པ། ཀྱེ་ཧོཿགང་ཕྱིར་ཡིད་ཀྱི་ཡེ་ཤེས་འདི། །ཁྱོད་ཀྱིས་བལྟས་པས་ཇི་ལྟར་མཐོང༌། །བརྟགས་པས་རྟོགས་པར་མི་འགྱུར་ཏེ། །མི་བཙལ་དེ་བཞིན་ཉིད་དུ་བཞག །གསུང་ངོ༌། །
	མཁའ་འགྲོ་མ་སྣང་གསལ་གྱི་རྒྱལ་མོས་རྟོགས་པ་བརྗོད་པ། འགྲོ་བ་ལས་ཀྱི་འཇུར་བུས་བཅིངས། །བྲམ་ཟེས་སྐུད་པ་འཁལ་བ་བཞིན། །ཡིད་ཀྱི་འཇུར་བུ་གློད་པར་བྱ། །ལས་ལས་གྲོལ་ན་འཆིང་བ་མེད། །གསུང་ངོ༌། །
	ཡེ་ཤེས་ཀྱི་མཁའ་འགྲོ་མ་སུམ་ཅུ་རྩ་ལྔའི་རྟོགས་པ་བརྗོད་པ་མཁའ་འགྲོ་མའི་གསང་མཛོད་ན་གནས་པ་ལས། དབྱིངས་ཀྱི་གཙོ་མོ་རྣམས་ཀྱིས་བཀའ་བགྲོས་ནས་རྗེ་དམ་པ་རྒྱ་གར་ལ་གནང་བ་ཞ་མ་ལོ་ཙཱ་བས་བསྒྱུར་བ་རྫོགས་སོ།། །།

༄༅། །མཁའ་འགྲོ་མའི་འབྱམས་གླུ་ཞེས་བྱ་བ་བཞུགས་སོ། །
མཁའ་འགྲོ་མ་རྣམས་ཀྱིས་མཛད།

༄༅། །རྒྱ་གར་སྐད་དུ། ཌཱ་ཀི་ནཱི་ཏ་ལ་གཱི་ཏི་ན་ནཱ་མ། བོད་སྐད་དུ། མཁའ་འགྲོ་མའི་འབྱམས་གླུ་ཞེས་བྱ་བ། བཅོམ་ལྡན་འདས་བདག་མེད་མ་ལ་ཕྱག་འཚལ་ལོ། །ཨོ་རྒྱན་གྱི་གནས། མཁའ་འགྲོ་མའི་གླིང༌། དུར་ཁྲོད་ཆེན་པོ་རྒྱུ་སྐར་དཔལ་གྱིས་རོལ་བར། མཁའ་འགྲོ་མ་སུ་ཁ་མ་ཧཱ་སིདྡྷིས་ཚོགས་འཁོར་མཛད་པའི་དུས་སུ། རྣལ་འབྱོར་པ་ཀ་མ་ལ་ཤྲཱིས། རང་གི་དེ་ཁོ་ན་ཉིད་ཀྱི་ཡེ་ཤེས་གཉུག་མའི་དོན་དེ་རྟོགས་ཤིང་ཁོང་དུ་ཆུད་པ་ལ་གདེང་ཐོབ་ཅིང༌། ཉམས་ཀྱི་རྩལ་ཕྱོགས་མེད་དུ་ཤར་བའི་སྟོབས་ཀྱིས། གཉིས་མེད་ཀྱི་ཡེ་ཤེས་ཆེན་པོ་དེ་མཚོན་པ་ཚིག་གི་རྟ་ལ་བསྐྱོན་ཏེ་ཚོགས་ཀྱི་གྲལ་དུ་མགུར་བཞེངས་པ་ལས། ཡེ་ཤེས་དང་ལས་ལས་གྲུབ་པའི་མཁའ་འགྲོ་མ་རྣམས་དགྱེས་ཏེ། མདུན་གྱི་ནམ་མཁའ་ལ་སྤྲིན་གྱི་ཕུང་པོ་བཞིན་དུ་གཏིབས་ནས། རྣལ་འབྱོར་པ་ལ་སྙིང་གཏམ་གསང་ཚིག་ཏུ་སྦྲན་ཏེ་མགུར་བཞེངས་པ། ཀྱེ་ཧོཿསྟོབས་ལྡན་རིགས་ཀྱི་བུ། །ཡང་དག་དོན་གྲུབ་རྡོ་རྗེའི་རྩལ། །སྦྱངས་པའི་ལས་སད་སྐལ་བ་ཅན། །ཡོན་ཏན་དབང་ཕྱུག་གཏེར་གྱི་བད་ག །དངོས་གྲུབ་གཉིས་ཀྱིས་བརྒྱན་པའི་ལུས། །མི་ཡི་ཁྱུ་མཆོག་ཚོགས་ཀྱི་རྗེ། །ཁྱོད་རྒྱུའི་ཆོས་ཉིད་རྐྱེན་གྱིས་གསོས། །སྦྱངས་པའི་ལས་འཕྲོ་དུམ་བུར་ཐུང༌། །ཡོན་ཏན་ཡིད་བཞིན་ནོར་བུ་རྙེད། །འོད་གསལ་ཆེན་པོའི་མདངས་ལ་གནས། །སྒྱུ་མ་ཙམ་དུ་འགྲོ་དོན་མཛད། །དཔེ་མེད་ནམ་མཁའི་རྣལ་འབྱོར་པ། །ཁྱོད་ལ་སྐུལ་པར་མི་འཚལ་གྱི། །འོན་ཀྱང་ངེད་ཀྱི་གླུ་ལ་ཉོན། །སྤྱིར་སྐྱེ་འགྲོ་སེམས་ཅན་ལས་ཀྱིས་འཁྲུལ། །སྡུག་བསྔལ་གྱི་གནས་ན་ལོངས་སྤྱོད་བྱེད། །འདི་མ་བཟོད་བརྩེ་བས་ཤ་ལ་བབས། །ད་ཁྱོད་ཀྱི་ཐུགས་རྗེས་མི་དགོངས་ན། །འགྲོ་དྲུག་གི་ཕ་མ་ཇི་ལྟར་བྱེད། །ཁྱེད་ཕན་སེམས་སྐྱེད་ཅིག་རྣལ་འབྱོར་པ། །ལར་རིག་པའི་ཁྱེའུ་ཆུང་ཡེངས་ལ་དགའ། །འཁྲུལ་པའི་སྣང་བ་ལྟད་མོ་ཆེ། །གཟུང་འཛིན་རྐུན་མ་མགོ་ལོ་རྒོད། །ཡིད་གཉིས་ཀྱི་ཤེས་པ་ཙམ་ཙོམ་མང༌། །གཉེན་པོའི་མེལ་ཚེ་སྙིང་རུས་ཆུང༌། །ཤེས་བཞིན་གྱི་དྲན་པ་སྒོ་ཆ་ལྷོད། །སེམས་ཉིད་ཀྱི་ནོར་བུ་འཆོར་ཉེན་ཡོད། །ཁྱོད་ཡུལ་ལ་མ་ཡེངས་རྣལ་འབྱོར་པ། །གཞི་འགྱུར་མེད་ནམ་མཁའི་བཙུན་མོ་ལ། །ཉོན་མོངས་དུག་ལྔའི་ཁོང་སྐྲན་ཞུགས། །གཟུང་འཛིན་གྱི་འགོང་པོ་སྤུན་དགུས་གནོད། །བཟང་ངན་རྐྱེན་རྟོག་གི་འཁྲུལ་ཕྱིར་འབྲེང༌། །ཆགས་སྡང་གིས་སྤྱོད་ལམ་མ་ལེགས་པས། །གཟུང་འཛིན་གྱི་ནད་རོ་གཏིང་ནས་ལྡང༌། །རང་ལུས་ཀྱི་བདེ་བ་སྟོར་ནས་འདུག །འཁྲུལ་པའི་སེམས་ཅན་སྙིང་རེ་རྗེ། །ཁྱོད་འགྲོ་དོན་གྱིས་ཤིག་རྣལ་འབྱོར་པ། །ལར་ཡིད་ཀྱི་ཡེ་ཤེས་ཅོ་འུ་ཆུང༌། །སྒོ་ལྔའི་རྫུན་ལ་ཉན་ཉན་ནས། །རིགས་དྲུག་གཡང་ལ་བསྐྱུར་ཉེན་གདའ། །ཁྱོད་གཉིས་འཛིན་ཤིགས་ཤིག་རྣལ་འབྱོར་པ། །འགྱུ་བྱེད་ཀྱི་དྲན་རྟོག་བློ་རྒོད་པོ། །ཀུན་གཞི་དབྱིངས་ཀྱི་ཕོ་བྲང་དུ། །མ་བཅོས་གཅེར་ཉལ་མི་བྱེད་པར། །འདོད་ཡོན་སྒྱུ་མའི་སླུ་བྲིད་ལ། །དུག་ལྔའི་གྲོགས་དང་འགྲོགས་ནས་རྩེ། །ཡུལ་ཆགས་སྡང་གཉིས་ལ་ཡེངས་པ་ཡིས། །ངན་འགྲོའི་གཡང་དུ་ལྷུང་ཉེན་ཡོད། །དབང་པོ་སྒོ་ལྔའི་སྒོ་སྡོམས་ལ། །ཡིད་ཀྱི་ཁྱེའུ་ཆུང་བཙོན་དུ་ཟུང༌། །བདེ་གསལ་སྟོང་པའི་མལ་དུ་སྙོལ། །ཁྱེད་ཡེངས་སུ་འགྲོའོ་རྣལ་འབྱོར་པ། །སྐྱེ་རྒ་ན་འཆིའི་ཆུ་བོ་ལ། །རྐྱལ་མེད་ཀྱི་བླུན་པོ་རྩེ་ལ་དགའ། །དལ་འབྱོར་གྱི་གྲུ་བོ་ཡོད་བཞིན་དུ། །རྗེ་བླ་མའི་མཉན་པ་མི་བསྟེན་པར། །ལས་མི་དགེའི་རྦ་ལ་གཏམ་ཅོལ་བྱེད། །སྡུག་བསྔལ་གྱི་རྦ་ལ་གཉེན་པོས་བྱོལ། །ཞེན་ཆགས་ཀྱི་འདམ་ལ་མ་ལུས་པར། །ཐར་པའི་སྐམ་སར་ཅི་སྙོགས་གྱིས། །ཁྱོད་ཞེ་འདོད་ཐོང་ཞིག་རྣལ་འབྱོར་པ། །འདོད་པ་དུག་གི་སྡོང་པོ་ལ། །སྤང་བླང་གཉིས་ཀྱི་ཡལ་ག་གྱིས། །ཞེན་པའི་ལོ་འདབ་ཕྱོགས་བཅུར་རྒྱས། །རྩོལ་སྒྲུབ་ཀྱི་མེ་ཏོག་མཁའ་ལ་འཕུར། །སྡུག་བསྔལ་གྱི་འབྲས་བུ་ཐུར་ལ་བྲུལ། །སྙིང་མེད་ཀྱི་སྤྲེའུས་སྒྲུག་གིན་ཟ། །འཁོར་བའི་ནགས་སུ་འཆིང་ཉེན་ཡོད། །སྣ་ཚོགས་ཞེན་མེད་ཀྱི་སྐྱེས་བུ་ཡིས། །གདིང་འགྱུར་བ་མེད་པའི་མཚོན་ཐོགས་ཏེ། །འདོད་པའི་སྡོང་པོ་རྨེང་ནས་བསྒྱེལ། །དུག་ལྔའི་འབྲས་བུ་སྔོ་བསྐམས་ཁྱེར། །དུག་འཆི་བྱེད་ཀྱི་ནུས་པ་ཟད་པར་གྱིས། །ཁྱོད་ཞེ་འདོད་སྤོངས་ཤིག་རྣལ་འབྱོར་པ། །རི་དྭགས་སྒྲ་ཡིས་ཕུང་བ་དེ། །སྙན་གྲགས་ཆེད་དུ་བསྒྲུབས་པས་ལེན། །བསྟོད་སྨད་བྲག་ཅ་ལྟ་བུ་ལ། །ཕྱོགས་འཛིན་མ་བྱེད་རྣལ་འབྱོར་པ། །གླང་ཆེན་ལྕགས་ཀྱུས་ཟིན་པ་དེ། །རྒུན་ཆང་རོ་ལ་ཆགས་པས་ལེན། །འདོད་ཡོན་ལན་ཚྭའི་ཆུ་རྒོད་ལ། །ཞེན་པར་མ་བྱེད་རྣལ་འབྱོར་པ། །རྨ་བྱ་གུད་ནས་ཤི་བ་དེ། །སྤུ་འཐོགས་རྒྱན་དུ་མཐོང་བས་ལེན། །འབྱུང་བཞི་མི་གཙང་ཕུང་པོ་ལ། །རང་མཐོང་མ་ཆེ་རྣལ་འབྱོར་པ། །སྦྲང་མ་འདམ་དུ་ཆུད་པ་དེ། །བསུང་ཅན་དྲི་ལ་ཆགས་པས་ལེན། །ཉེ་དུ་གནས་སྐབས་འབྲེལ་བ་ལ། །བརྩེ་གདུང་མ་བྱེད་རྣལ་འབྱོར་པ། །ཕྱེ་ལེབ་མེ་ཡིས་འཚིག་པ་དེ། །ཞུན་མར་མདངས་ལ་ཆགས་པས་ལེན། །སྒྱུ་མ་ལྟ་བུའི་ཡུལ་སྣང་ལ། །དེར་འཛིན་མ་བྱེད་རྣལ་འབྱོར་པ། །འདབ་ཆགས་རྙི་ལ་ཟིན་པ་དེ། །འདོད་ཡོན་ཟས་ཕྱིར་འབྲངས་པས་ལེན། །ཞེན་པ་ལྕགས་ཀྱུའི་ཁ་ཟས་ལ། །ལྟོགས་འདོད་མ་བྱེད་རྣལ་འབྱོར་པ། །ཀུན་གཞི་དག་པའི་མེ་ལོང་ལ། །ཚོགས་དྲུག་རིག་པའི་ཕྱི་བདར་བྱས། །ཡུལ་དྲུག་གསལ་བའི་གཟུགས་བརྙན་ཤར། །མ་རྟོགས་བྱིས་པས་དངོས་པོར་གཟུང༌། །ཆགས་སྡང་གཉིས་ཀྱི་བདེ་སྡུག་མྱོང༌། །ཀུན་གཞི་མ་བཅོས་ཆོས་ཀྱི་དབྱིངས། །ཚོགས་དྲུག་མ་འགགས་དེར་འཛིན་མེད། །ཡུལ་དྲུག་གསལ་བ་ངོ་བོས་སྟོང༌། །དངོས་འཛིན་བྱིས་པ་ག་ཆད་དུ། །མཁས་པ་རང་སྣང་དེར་འཛིན་བྲལ། །ཁྱོད་དེར་འཛིན་ཤིག་རྣལ་འབྱོར་པ། །གཞི་ངོས་གཟུང་མེད་པའི་ནམ་མཁའ་ལ། །ཉོན་མོངས་དུག་ལྔའི་ལྷོ་སྤྲིན་འཐིབས། །བདག་ཏུ་འཛིན་པའི་འབྲུག་སྒྲ་བསྒྲགས། །སྣ་ཚོགས་ལས་ཀྱི་ཆར་རྒྱུན་ཕབ། །ཞེན་ཆགས་འཁོར་བའི་འདམ་རྫབ་གཡོས། །འགྲོ་དྲུག་སྡུག་བསྔལ་གྱི་རྩི་ཐོག་རྒྱས། །ལྷག་མཐོང་རིག་པའི་ཉི་མ་ཡིས། །དབྱིངས་ཀྱི་ཉི་མ་གསལ་བཏབ་སྟེ། །མཉམ་རྗེས་དྲན་པའི་སྐྱི་སེར་གྱིས། །དྲན་རྟོག་གི་ལྷོ་སྤྲིན་དབྱིངས་སུ་བདས། །བདག་འཛིན་གྱི་འབྲུག་སྒྲ་རང་སར་ཡལ། །ལས་ཀྱི་ཆར་རྒྱུན་རྩ་བ་བྲལ། །ཞེན་འཛིན་གྱི་འདམ་རྫབ་ཉི་མས་བསྐམས། །རིགས་དྲུག་གི་ས་བོན་སྐམ་ལ་ཡར། །སྡུག་བསྔལ་གྱི་ལོ་ཏོག་སྔོ་བསྐམས་ཁྱེར། །ཁྱོད་ཐེ་ཚོམ་མ་བྱེད་རྣལ་འབྱོར་པ། །མཚན་ལྡན་གྱི་རྒྱལ་བུ་བློན་པོས་བརྐུས། །བཤེས་མེད་ཀྱི་ཡུལ་དུ་སྤྲང་དྲིར་འཁྱམས། །ལྷད་དང་ཧྲལ་ཧྲུལ་གྱི་འཚོ་བ་བསྟེན། །རང་གཞན་གཉིས་ཀས་ངོ་མ་ཤེས། །མཚན་མཁན་གྱི་བྲམ་ཟེས་རིགས་རྒྱུད་རྟོགས། །བློ་གྲོས་བླུན་པོའི་བུ་ལ་དྲིས། །གནས་ལུགས་རིག་པའི་རྗེ་ལ་གཏད། །ཚོགས་གཉིས་དག་པའི་ཁྲུས་ནས་བཏོན། །གདམས་པ་ཡིད་བཞིན་ནོར་བུས་བརྒྱན། །རྟོགས་པ་རིན་ཆེན་གྱི་ཁྲི་ལ་བཞག །དུས་གསུམ་སངས་རྒྱས་ཀྱི་རྒྱལ་ས་བཟུང༌། །ཁྱོད་བླ་མ་བསྟེན་ཅིག་རྣལ་འབྱོར་པ། །རྟེན་མེད་ཡིད་ཀྱི་རི་དྭགས་དེ། །ལས་དབང་བར་དོའི་ཐང་ལ་འཁྱམས། །ཞེན་ཆགས་སྨིག་རྒྱུའི་ཆུ་ལ་གདུངས། །རིགས་དྲུག་འཁོར་བའི་མཐའ་ལ་ཤི། །རི་ཀླུང་ཤ་ཁྲག་རྗེས་ཀྱིས་བཀང༌། །དེ་རྟེན་མེད་ཀྱི་རིག་པ་མཁའ་ལ་ཆིངས། །ཚོགས་དྲུག་གི་རྐྱེན་ཁ་མ་འགྲིམས་པར། །འོད་གསལ་ཆེན་པོའི་ཐང་ལ་རྒྱུགས། །འདོད་ཡོན་སྨིག་རྒྱུའི་ཆུ་བོ་ལ། །དེར་འཛིན་གྱི་ཞེན་པ་མ་བྱེད་པར། །ཞེ་འདོད་ཀྱི་གདུང་བ་ནང་དུ་ཆོད། །རིགས་དྲུག་གི་རྐྱེན་ཁ་མ་འགྲིམས་པར། །མཉམ་ཉིད་ཆེན་པོའི་དབྱིངས་སུ་ཉོལ། །ཡིད་བསམ་དུ་མེད་པའི་གཉུག་མ་ལ། །དྲན་པ་གཡེང་མེད་ཀྱི་མདའ་མཁན་གྱིས། །མ་བཅོས་གཉུག་མའི་ངོ་བོར་བསྲང༌། །རེ་དོག་གཉིས་ཀྱི་མགོ་རྩ་བྲེགས། །དགའ་བཞིའི་ཆས་སུ་དྲིལ་ནས་ཀྱང༌། ལྷན་ཅིག་སྐྱེས་པའི་མདེའུ་བཅུག །ཐབས་ཤེས་གཉིས་ཀྱི་ལྟོང་བཏོད་དེ། །སྐད་ཅིག་བཞི་ཡི་སྒྲོ་བསྐྱོན་ནས། །བདག་ཏུ་འཛིན་པའི་ཕྱོགས་སུ་འཕངས། །གཏི་མུག་ཕག་རྒོད་སྙིང་ལ་གཟེར། །གཟུང་འཛིན་གཉིས་ཀྱི་སྲོག་རྩ་བཅད། །འཁོར་བའི་གནས་སུ་ང་མི་རྒྱུ། །ཁྱོད་བཙན་ས་ཟུང་ཞིག་རྣལ་འབྱོར་པ། །ཡུལ་རང་སྣང་ཞེན་མེད་དུ་ཤར་བའི་ཚེ། །འདོད་ཡོན་ལམ་གྱི་གྲོགས་སུ་འགྲོ། །པདྨའི་ཁ་དོག་འདམ་ན་གསལ། །ཉམས་ཅི་དགར་སྐྱོངས་ཤིག་རྣལ་འབྱོར་པ། །ཆོས་བདེན་མེད་ཁོང་དུ་ཆུད་པའི་ཚེ། །སྲོག་རྩོལ་ཟུང་འཇུག་ཆེན་པོ་ཡིན། །གླང་པོའི་གསེར་སྒྲོག་གློད་ན་བདེ། །འབད་རྩོལ་ཞོག་ཅིག་རྣལ་འབྱོར་པ། །མཉམ་ཉིད་རིག་པའི་རྟ་ཕོ་དེ། །གཟུང་འཛིན་གྱི་སྒྲོག་ཏུ་མ་ཆུད་པར། །བདག་གཞན་དུ་འཛིན་པའི་སྲབ་ཁ་གློད། །ཕྱོགས་མེད་ཀྱི་ཐང་ལ་གར་བདེར་རྒྱུག །ཉམས་ཤུགས་འབྱུང་དུ་བརྡོལ་བའི་སྨྱོན་པ་དེ། །གཉེན་པོས་ལྕགས་སུ་མ་གཞུག་པར། །ཚུལ་འཆོས་ཀྱི་ཁྱིམ་ནས་སྒོར་ཕྱུང་ལ། །གར་བདེའི་གནས་སུ་ཡན་དུ་ཆུག །རྟོགས་པ་ནམ་མཁའི་ཁྱུང་ཆེན་དེ། །གྲུབ་མཐའི་གཟན་ལ་མ་ཆགས་ཤིང༌། །འཁྲུལ་པའི་གཡང་ལ་མ་བྲེད་པར། །ཕྱོགས་མེད་ཀྱི་མཁའ་ལ་ལྡིང་དུ་ཆུག །འབྲས་བུ་ཡིད་བཞིན་གྱི་ནོར་བུ་དེ། །རེ་དོག་གི་དྲི་མ་མ་ཆགས་ཤིང༌། །ཡིད་སྨོན་གྱི་གླིང་ལ་མ་ལུས་པར། །དགོས་འདོད་ཀྱི་གསོལ་བ་རིམ་ལ་ཐོབ། །འགྱུར་མེད་ཀྱི་བཙན་ས་ཟིན་ནས་ཀྱང༌། །ཐུགས་རྗེའི་འོད་ཟེར་ཕྱོགས་མེད་ཀྱིས། །འགྲོ་དྲུག་གི་ཕ་མ་བྱེད་པ་རུ། །སྔོན་དམ་བཅའི་གོ་ཆ་གྱོན་པ་དེ། །ད་དུས་ལ་བབ་པོ་ས་མ་ཡ། །ཞེས་གསུངས་ཏེ། སྐུལ་བ་ཆེན་པོའི་སྒྲ་བསྐལ་པའི་འབྲུག་བཞིན་དུ་བསྒྲགས་ཏེ། གནམ་གྱི་མཐའ་དང་མཉམ་དུ་མི་སྣང་བར་དེངས་སོ། །མཁའ་འགྲོ་མའི་འབྱམས་གླུ་ཆེན་མོ་ཞེས་བྱ་བ་རྫོགས་སོ།། །།ཁྱད་པར་གྱི་བརྒྱུད་པ་བརྒྱད་ལས། དོན་སྐོར་རྣམ་པ་བཞི་འབྱམས་གླུ་དང་བཅས་པའོ། །

༄༅། །གྲུབ་ཐོབ་བཞི་བཅུས་རྡོ་རྗེའི་མགུར་བཞེངས་པ་རྣམས་བཞུགས་སོ། །
གྲུབ་ཐོབ་བཞི་བཅུས་མཛད།

༄༅། །རྒྱ་གར་སྐད་དུ། ཡོ་ག་སརྦ་ཏཏྟྭ་ཨུ་མུ་ཏྲི་ཨཱ་ལོ་ཀ་ནཱ་མ་བི་ཀ་ལ་བཛྲ་གཱི་ཏི། བོད་སྐད་དུ། རྣལ་འབྱོར་པ་ཐམས་ཅད་ཀྱི་དེ་ཁོ་ན་ཉིད་སྣང་བ་ཞེས་བྱ་བ་གྲུབ་པ་རྣམས་ཀྱི་རྡོ་རྗེའི་མགུར། བླ་མ་དམ་པ་རྣམས་ལ་ཕྱག་འཚལ་ལོ། །རྒྱུ་སེམས་ཅན་ལ་འབྲས་བུ་སངས་རྒྱས་འཐོབ་པར་བྱེད་པའི་ལམ་ཚོགས་གཉིས་ལས་ཕྱིར་གྱུར་པ་མེད་ལ། བསོད་ནམས་ཚོགས་ཀྱི་མཐར་ཐུག་པ་ནི་ཚོགས་ཀྱི་འཁོར་ལོའོ། །དེ་བསྐོར་བའི་གནས་ནི་སྐྱེ་བོས་བགྲོད་པར་དཀའ་བའི་ས་ཕྱོགས། འབྱུང་པོ་རོ་ལངས་རྒྱུ་བའི་སྲང༌། འཇིག་རྟེན་གྱི་མི་མ་ཡིན་རྒྱུ་བའི་ས། མཐོང་བ་ཙམ་གྱིས་བདུད་བ་སྤུ་ལྡང་ཞིང་སྲིན་པོ་སྐྱི་གཡའ་བ། ལས་ཀྱི་མཁའ་འགྲོ་མའི་གནས། དུར་ཁྲོད་ཆེན་པོ་བརྒྱད་དུ་རྟོགས་པ་མཐར་ཕྱིན་པའི་རྣལ་འབྱོར་པ་རྣམས་དང༌། ཆོས་ཉིད་སྐྱེ་བ་མེད་པ་ལ་བློ་འབྱོངས་པའི་རྣལ་འབྱོར་མ་རྣམས་རབ་ཏུ་ཚོགས་ནས། རང་རང་གི་རྒྱུད་ལ་དོན་དམ་པའི་བདེན་པ་འཇུག་པའི་ཡུལ་ངེས་པའི་ཤེས་པ་གང་ལས་སྐྱེས་པ་དང༌། གཉུག་མ་དོན་གྱི་ལྷན་ཅིག་སྐྱེས་པ་རང་ལ་གནས་པའི་ཡེ་ཤེས་ངོ་གང་ལ་སྤྲད་པ་དང༌། རྟོགས་པ་གང་གི་སྒོ་ནས་ཤར་བ་དེ་ཚོགས་ཀྱི་མཆོད་པར་བྱིན་གྱིས་རློབ་པ་ལ་ཉམས་མྱོང་གི་མགུར་བཞེངས་པ། གནས་དེ་དང་དེ་ན་གནས་པའི་མཁའ་འགྲོ་མ་སུ་ཁ་སིདྡྷི་དང་སྐལ་བ་བཟང་མོ་ལ་སོགས་པ་རྣམས་ཀྱིས་མི་སྙེལ་བའི་གཟུངས་ཀྱིས་ཕྱི་རབས་ཀྱི་དོན་དུ་ཡི་གེའི་རིས་སུ་དཀར་ཤོག་ལ་བཏབ་པ་འདི་རྣམས་སོ། །
	དཀའ་ཐུབ་མཐར་ཕྱིན་པ་ལཱུ་ཧི་པའི་ཞལ་སྔ་ནས། ཚེ་འདིའི་ཆེ་ཐབས་འཁོར་བའི་རྒྱུ། །བྱ་བ་མ་མང་ཐར་ལམ་འགག །འདོད་པའི་བློ་བྲལ་བྱ་བའི་ཡུལ། །ས་ཕྱོགས་དེ་ན་བྱང་ཆུབ་ཉེ། །ཞེས་གསུང་ངོ༌། །
	བདེ་བའི་མདངས་ལྡན་མ་ཤྲཱི་སུ་ཁའི་ཞལ་སྔ་ནས། འཇིག་རྟེན་བྱ་བ་བདུད་ཀྱི་ཡུལ། །ཚེ་འདིར་བློ་ལོག་འཕགས་པའི་ལམ། །འདོད་པའི་དུག་སྦྲུལ་གཅེས་པ་ཡིས། །རྗེས་ནི་སྡུག་བསྔལ་ཉིད་དུ་འགྱུར། །ཞེས་གསུང་ངོ༌། །
	ནོར་བུ་གླིང་པ་ལ་ལི་ཏ་བཛྲའི་ཞལ་སྔ་ནས། །ཏིང་འཛིན་ཤེས་རབ་དྲི་མ་སེལ། །རང་རིག་ཡེ་ཤེས་འོད་གསལ་སྐུ། །བདེ་བ་འཐོབ་བྱེད་དབང་གི་ལམ། །མངོན་དུ་གྱུར་ཚེ་རྟོག་པ་གྲོལ། །ཞེས་གསུང་ངོ༌། །
	འདོད་ཆགས་ལམ་དུ་སློང་བ་མོ་ཙནྡྲ་བི་མ་ལའི་ཞལ་སྔ་ནས། ཤེས་རབ་རྣོ་ངར་ཏིང་འཛིན་གྱིས། །མ་མཐོང་འཁོར་བའི་སྒྲོག་མི་ཆོད། །རིན་ཆེན་དབང་གི་ནུས་པ་ཡིས། །ཟག་པ་བདེ་ཆེན་ཉིད་དུ་འགྱུར། །ཞེས་གསུང་ངོ༌། །
	ནུས་པའི་མཐར་ཐུག་པའི་བི་རུ་པའི་ཞལ་སྔ་ནས། འདམ་བྲལ་པདྨ་སྐམ་པ་བཞིན། །དུག་ལྔ་མེད་ན་ཡེ་ཤེས་འགག །འདོད་ཡོན་ལམ་ཁྱེར་ས་ལམ་འདུམས། །སྤངས་ནས་གྲོལ་འདོད་དམན་པའི་ལམ། །ཞེས་གསུང་ངོ༌། །
	ཟང་ཟིང་གི་སྦྱིན་བདག་མོ་རུ་རུ་སུ་ཀའི་ཞལ་སྔ་ནས། དྲང་སྲོང་ཤེས་རབ་མིག་ཅན་གྱིས། །ནད་གཞི་ལུས་ཀྱི་ཟུངས་སུ་བསྒྱུར། །དེ་བཞིན་ཐབས་དང་ལྡན་པ་ཡིས། །དུག་ལྔས་ཡེ་ཤེས་སྐྱེད་པར་བྱེད། །ཅེས་གསུང་ངོ༌། །
	འགྲོ་བའི་མགོན་པོ་ཀླུ་སྒྲུབ་ཀྱི་ཞལ་སྔ་ནས། རྨི་ལམ་རང་བཞིན་མེད་པ་བཞིན། །ཆོས་རྣམས་རང་གི་ངོ་བོས་སྟོང༌། །འཁོར་བ་དང་ནི་མྱ་ངན་འདས། དོན་ལ་གྲུབ་པ་མ་ཡིན་ནོ། །ཞེས་གསུང་ངོ༌། །
	སོ་སོར་རྟོག་པའི་ཡེ་ཤེས་ཐུགས་སུ་ཆུད་པ་ཛྷ་ན་དྷ་རའི་ཞལ་སྔ་ནས། །ངོ་བོས་སྟོང་པ་སྣང་བའི་མཚང༌། །གང་ལ་རང་བཞིན་མེད་པ་ཡིས། །བརྗོད་དུ་མེད་པའི་བདག་ཉིད་དེ། །ཟུང་འཇུག་མ་མཐོང་གྲོལ་མི་ནུས། །ཞེས་གསུང་ངོ༌། །
	རྣལ་འབྱོར་གྱི་དབང་ཕྱུག་ས་ར་ཧའི་ཞལ་སྔ་ནས། སྔ་ནས་མ་དྲན་རྡོ་རྗེའི་གདན། །སྨྲ་བར་མ་ནུས་ཡིད་ཕམ་ས། །འོད་གསལ་འགྲོ་འོང་མེད་པའི་བདག །གཉིས་སྣང་གྲོལ་བ་ཕྱག་རྒྱ་ཆེ། །ཞེས་གསུང་ངོ༌། །
	རྡོ་རྗེ་བཟླས་པའི་རྣལ་འབྱོར་མ་ཨ་ནུ་ཀི་རའི་ཞལ་སྔ་ནས། །དྭངས་མ་སྣང་སྟོང་རྐྱེན་དང་བྲལ། །ཚོགས་དྲུག་ཡུལ་དུ་མ་བཅད་པའི། །འགྲོ་འོང་མེད་པ་གཉུག་མའི་དང༌། །དྲན་བརྗེད་མཚམས་སུ་སེམས་ངལ་སོས། །ཞེས་གསུང་ངོ༌། །
	རི་ཁྲོད་དབང་ཕྱུག་ས་ར་ཧའི་ཞལ་སྔ་ནས། འཁྲུལ་པ་རྐྱེན་སྣང་གློ་བུར་བ། །དུས་གསུམ་སྐྱེ་འཇིག་གིས་སྟོང་པ། །གཞི་ལ་མ་གྲུབ་ངོ་མཚར་ཡུལ། །དེ་མཐོང་བ་ནི་གྲོལ་བའི་ཡུལ། །ཞེས་གསུང་ངོ༌། །
	སྐྱབས་ཀྱི་སྦྱིན་བདག་མོ་སུ་ཀ་བྷ་འུའི་ཞལ་སྔ་ནས། དྲན་རིག་རྣམ་པར་རྟོག་པ་ནི། །མ་རིག་པ་ཡི་སྟོབས་ལས་འབྱུང༌། སྣ་ཚོགས་མེད་ཤར་ངོ་བོས་སྟོང༌། །རྩ་བྲལ་ནམ་མཁའི་རྗེས་ཐོབ་ཅན། །ཞེས་གསུང་ངོ༌། །
	མི་ལས་འདས་པ་ཨཱརྻ་དེ་ཝའི་ཞལ་སྔ་ནས། འོད་གསལ་གདོད་ནས་དག་པའི་ངང༌། །མཐའ་བཞི་ལས་ནི་རྣམ་གྲོལ་བའི། །རང་གནས་རྩ་བ་འདུས་མ་བྱས། །སྤྲོས་བྲལ་འདི་ནི་གཟིགས་མོར་ཆེ། །ཞེས་གསུངས་ངོ༌། །
	དྲན་པ་གཅིག་མའི་རྣལ་འབྱོར་མ་བྷ་སུ་རི་ཀའི་ཞལ་སྔ་ནས། ཀུན་ལ་ཁྱབ་པའི་འོད་གསལ་དང༌། །འགྲོ་འོང་མེད་པའི་བདག་ཉིད་ཅན། །སྤྲོས་བྲལ་དུས་རྣམས་ཐམས་ཅད་པར། །ཆོས་སྐུས་འགྲོ་བ་འདོར་མི་འགྱུར། །ཞེས་གསུང་ངོ༌། །
	སྨྲ་བའི་སེང་གེ་ཀ་ལ་ཨ་ལེ་བའི་ཞལ་སྔ་ནས། གྲུབ་མཐའི་ལྟ་བར་མིང་དུ་བརྗོད། །མིང་རྣམས་རྣམ་པར་རྟོག་པ་སྟེ། །དེ་ཉིད་སྟོང་པ་ཆོས་ཀྱི་སྐུ། །མིང་ལས་གྲོལ་བ་ཕྱག་རྒྱ་ཆེ། །ཞེས་གསུངས་ངོ༌། །
	རྩེ་གཅིག་གི་རྣལ་འབྱོར་མ་ཀ་རི་དྷ་རི་མའི་ཞལ་སྔ་ནས། བདེར་གཤེགས་བཙུན་མོ་མིང་མེད་མ། །ནམ་མཁའི་འོ་མ་རབ་འཐུངས་པས། །སྨྲ་བསམ་བློ་ཡི་ཡུལ་ལས་འདས། །གཉིས་སྣང་ཟ་ཞིང་ནམ་མཁའ་འཇོ། །དེ་མཐོང་བས་ནི་གྲོལ་བར་འགྱུར། །ཞེས་གསུང་ངོ༌། །
	བླ་གྲོས་མི་ཟད་པ་ཤཱནྟ་དེ་ཝའི་ཞལ་སྔ་ནས། ཆོ་འདིར་བློ་ལོག་ཐར་པའི་ལམ། །སྣང་ཕྱིར་མ་བྲངས་འཁྲུལ་པ་གྲོལ། །དུས་གསུམ་ཆིག་ཆོད་གནད་ཀྱི་མཚང༌། །དྲི་མེད་རང་སྣང་ཕྱག་རྒྱ་ཆེ། །ཞེས་གསུངས་ངོ༌། །
	ཆོས་ཀྱི་སྦྱིན་བདག་མོ་ཨ་ནུ་ཏཱ་རའི་ཞལ་སྔ་ནས། གོ་ཆ་འཇིག་རྟེན་པ་ཡི་སྒྲོག །མ་གྲོལ་འཕགས་ལམ་ཟིན་མི་འགྱུར། །དེ་སྲིད་བདེ་བ་དང་མི་འཕྲད། །རང་སྣང་དག་ཚེ་ཞིང་ཁམས་འཆར། །ཞེས་གསུང་ངོ༌། །
	བརྟུལ་ཞུགས་མཐར་ཕྱིན་པ་ཌོམྦི་པའི་ཞལ་སྔ་ནས། །དམིགས་པས་ཆེད་དུ་མ་བཟུང་བའི། །ཤེས་པ་ཡུལ་ལས་མ་འཕྲོས་པ། །བདེ་གསལ་མི་རྟོག་དྲི་མ་མེད། །དྭངས་མ་ཡིད་བྲལ་ཕྱག་རྒྱ་ཆེ། །ཞེས་གསུང་ངོ༌། །
	འདོད་པ་ལ་བློ་ལོག་པ་རྣལ་འབྱོར་མ་ཛྙ་ན་བི་མ་ལའི་ཞལ་སྔ་ནས། སྒོམ་བློའི་འདུན་པ་དྲི་མ་སྟེ། །རིག་པ་སོ་ལ་བཞག་པ་ཡིས། །མ་བྱས་ཤེས་པ་སྐྱོན་ལས་གྲོལ། །འཛིན་རྟོག་དམིགས་པའི་སྟེང་དུ་ནི། །སྤྲོས་བྲལ་འཆར་བར་མི་འགྱུར་རོ། །ཞེས་གསུང་ངོ༌། །
	ཤེས་རབ་སྤྱན་ལྡན་ཀ་མ་ལའི་ཞལ་སྔ་ནས། དངོས་དོན་རང་རིག་ཡེ་ཤེས་ཀྱི། །ལྷན་ཅིག་སྐྱེས་པའི་ཉམས་མྱོང་ནི། །ཚིག་གི་སྤྱོད་ཡུལ་མ་ཡིན་ཏེ། །བརྡ་ཡིས་མཚོན་པ་སེང་གེའི་གསུང༌། །ཞེས་གསུང་ངོ༌། །
	བདག་མེད་ཀྱི་སྒྲ་སྒྲོགས་མ་པདྨ་དྷ་ནུའི་ཞལ་སྔ་ནས། གཉུག་མ་ངོ་བོ་ཉིད་ཀྱི་གཤིས། །བློ་ཡི་ཡུལ་ན་གནས་པ་མིན། །མཚོན་དུ་མེད་ལ་ངོས་གཟུང་བྲལ། །ཡང་དག་བླ་མའི་བརྡ་ལས་རིག །ཅེས་གསུང་ངོ༌། །
	འཁྲུལ་པའི་སྒྲོག་ཕྲོལ་བ་བི་ན་བའི་ཞལ་སྔ་ནས། ཇི་ལྟར་ཆུ་ཟླའི་དཀྱིལ་འཁོར་བཞིན། །སྣང་བའི་རང་མཚང་ངོ་བོས་སྟོང༌། །དངོས་པོར་འཛིན་པ་འཁྲུལ་པ་སྟེ། །དེར་འཛིན་གྲོལ་བས་ཕྱག་རྒྱ་ཆེ། །ཞེས་གསུང་ངོ༌། །
	སྡོམ་པའི་ཚུལ་ཁྲིམས་ཅན་མེ་ཁ་ལའི་ཞལ་སྔ་ནས། ཇི་ལྟར་དྲི་ཟའི་གྲོང་ཁྱེར་བཞིན། །ཆོས་རྣམས་རང་བཞིན་བརྟགས་ན་དབེན། །བདེན་ཟད་རྫུན་ཟད་ཡི་གེ་ཟད། །ཚིག་གི་ལམ་ཆད་བློ་ལས་འདས། །ཞེས་གསུང་ངོ༌། །
	སྦས་པའི་རྣལ་འབྱོར་པ་གོ་རཀྵའི་ཞལ་སྔ་ནས། རྟོགས་པ་ཡིད་བཞིན་ནོར་བུ་ལ། །གོམས་འདྲིས་ཕྱི་བདར་བྱས་པ་ཡིས། །བརྟན་པ་ཐོབ་པ་མདོག་ཕྱིན་ཏེ། །དེ་ཚེ་དགོས་འདོད་མངོན་དུ་འགྱུར། །ཞེས་གསུང་ངོ༌། །
	འཁོར་བར་ཡིད་ཕྱུང་བ་མོ་ཀུ་མ་ལ་སཱུརྻའི་ཞལ་སྔ་ནས། རང་སྣང་སྤྲིན་རུམ་མ་དྭངས་ན། །དཔལ་གྱི་བེའུའི་འོད་མི་གསལ། །རྣམ་རྟོག་རྒྱང་དུ་མ་བསྲིངས་ན། །ཡེ་ཤེས་ཉེ་རུ་མི་འདོད་དོ། །ཞེས་གསུང་ངོ༌། །
	རླུང་ལ་དབང་ཕྱུག་པ་ཙོ་བོ་རི་ཀའི་ཞལ་སྔ་ནས། །ཟུང་འཇུག་གནས་པའི་ཡི་གེ་ནི། །འགྲོས་ཀྱིས་རྣམ་ཤེས་ཡི་གེ་སེལ། །ཉམས་མྱོང་གསལ་བས་བདག་འཛིན་ཞིག །འདི་ཡིས་ཉམས་ཀྱིས་འཕེལ་ལེན་འཇིག །ཅེས་གསུང་ངོ༌། །
	དཔལ་མིའི་སེང་གེའི་སྤྱོད་པ་ཅན་ཨུ་མུ་ཀ་རའི་ཞལ་སྔ་ནས། བདེ་ཆེན་ཆོས་དང་སྤྲུལ་པ་ཡི། །འཁོར་ལོ་གསུམ་གྱི་ལྟེ་བ་ལ། །གནས་པའི་ཡི་གེ་བདེར་གཤེགས་ཀྱི། །མ་ལུས་ཀུན་གྱི་སྐུ་གསུང་ཐུགས། །ཞེས་གསུང་ངོ༌། །
	བརྡལ་རང་ངོ་མཐོང་བ་ན་དུ་བའི་ཞལ་སྣ་ནས། སྙིང་གི་དབུས་སུ་ངོ་སྤྲད་པའི། །བླ་མས་བསྟན་པ་མཆོག་གི་དོན། །ལྷུན་གྲུབ་རང་ངོ་ཤེས་པ་ནི། །གནད་དེ་ངེས་པའི་ཤེས་པས་མཐོང༌། ཞེས་གསུང་ངོ༌། །
	དགེ་བའི་ཆོས་སྡུད་ཚུལ་ཁྲིམས་ཅན་བྷ་ཙ་ལའི་ཞལ་སྔ་ནས། གཞི་རྫོགས་རང་བྱུང་ཡེ་ཤེས་སྐུ། །འཆོས་མའི་རྐྱེན་ལ་རག་མི་ལས། །རང་རིག་འོད་གསལ་དངོས་པོའི་གཤིས། །རྟེན་འབྲེལ་གང་གི་ཐབས་ཀྱིས་རིག །ཅེས་གསུང་ངོ༌། །
	ལུང་རིག་གཏེར་གྱི་དབང་ཕྱུག་ཏཻ་ལོ་པའི་ཞལ་སྔ་ནས། བླ་མའི་གསུང་གིས་ལྡོངས་པ་བསལ། །དེ་མཐོང་མིག་གིས་སྡེ་སྣོད་ལ། །བལྟས་ཚེ་གདམས་པར་མ་གྱུར་པའི། །ཡི་གེ་གཅིག་ཀྱང་བོར་དུ་མེད། །ཅེས་གསུང་ངོ༌། །
	གསལ་བའི་མདབས་ལྡན་མ་ཀརྨ་ལི་ཀའི་ཞལ་སྔ་ནས། ནམ་མཁའི་དབྱིངས་ཀྱི་གླེགས་བམ་ལ། །དཀར་དམར་སྣ་ཚོགས་ཡི་གེ་རྣམས། རྣམ་རྟོག་འཁྲུལ་པ་བློ་ཡི་ཆོས། །དོན་ལ་གླེགས་བམ་ཡི་གེས་སྟོང༌། །ཞེས་གསུང་ངོ༌། །
	བདེ་བ་ལམ་ཁྱེར་ཐབས་ལ་བྱེད་པ་དནྟི་པའི་ཞལ་སྔ་ནས། ནང་དྲོས་ཕྱི་ཡི་རྐྱེན་ཞུ་བས། །རྩོལ་བ་མ་བྱས་ངང་གིས་སུ། །ཁམས་འདུས་རང་ལ་གནས་པ་ཡི། །ཡེ་ཤེས་ཤར་བས་ལས་ལས་གྲོལ། །ཞེས་གསུང་ངོ༌། །
	བདེ་བ་ལམ་དུ་སློང་བ་ན་ཀ་རའི་ཞལ་སྔ་ནས། །སྨིན་ལམ་དབང་གི་སྒོ་ང་རུ། །གྲོལ་ལམ་བསྐྱེད་རྫོགས་འདབ་གཤོག་རྒྱས། མོས་གུས་དད་པས་སྦུབས་ཕྱེ་བས། །མ་རིག་འཁྲུལ་པའི་རྒྱ་ལས་གྲོལ། །ཞེས་གསུང་ངོ༌། །
	རྟོགས་པ་བྱིན་རླབས་ལས་ཤར་བ་ཙ་རའི་ཞལ་སྔ་ནས། མཆོག་གི་ནོར་བུ་རིན་པོ་ཆེ། །སྙིང་ལ་བཅངས་པའི་བརྩེ་གདུང་གིས། །དཔལ་གྱི་གཏེར་མཛོད་ཡོངས་སུ་འགེངས། །གྲོགས་དག་ནོར་བུར་གཅེས་འཛིན་གྱིས། །ཞེས་གསུང་ངོ༌། །
	སེམས་ཅན་དོན་བྱེད་ཀྱི་ཚུལ་ཁྲིམས་ཅན་བྷི་ཀ་ལའི་ཞལ་སྔ་ནས། དེད་དཔོན་མེད་པར་རྒྱ་མཚོ་ཡི། །མཆོག་གི་གླིང་དོན་མི་འགྲུབ་བཞིན། །ཡོན་ཏན་དུ་མས་རབ་བརྒྱན་ཀྱང༌། །བླ་མ་མེད་པར་སྲིད་མཐར་མིན། །ཞེས་གསུང་ངོ༌། །
	རྟོགས་པ་ཤིང་བཟོ་བ་ལ་ཤར་བ་ཁ་ག་པའི་ཞལ་སྔ་ནས། དངོས་རྣམས་སྒྱུ་མའི་རང་བཞིན་ཏེ། །བདེན་མེད་ལྟོས་དང་འཁྲུལ་པ་འཇིག །འཁོར་བའི་མཚང་མཐོང་རང་བཞིན་མེད། །སྤང་བྱ་མ་རྙེད་གཉེན་པོ་སྟོར། །ཞེས་གསུང་ངོ༌། །
	བྱ་བ་ནན་ཏན་གྱི་ཡེ་ཤེས་ཁོང་དུ་ཆུད་པ་མོ་རྫུ་ནུ་ཏ་རའི་ཞལ་སྔ་ནས། །འཁོར་བ་མ་གྲུབ་གཞི་ཡིས་སྟོང༌། །མྱང་འདས་མ་གྲུབ་བློ་ཡིས་སྟོང༌། །ས་ལམ་མ་གྲུབ་བདེན་པས་སྟོང༌། །འབྲས་བུ་མ་གྲུབ་ཡུལ་གྱིས་སྟོང༌། །ཞེས་གསུང་ངོ༌། །
	རེ་དོག་གི་དྲི་མ་བྲལ་བ་ཀ་ན་པའི་ཞལ་སྔ་ནས། གཞི་མེད་རྩ་བ་བྲལ་བ་ཡིས། །ཆོས་རྣམས་གདོད་ནས་སྟོང་པ་ལ། །འཁོར་བ་གང་ཡིན་མྱང་འདས་ཅི། །འབྲས་བུ་མ་མཐོང་ཉམས་ལེན་གྲོལ། །ཞེས་གསུང་ངོ༌། །
	སེམས་ལ་དམིགས་པའི་རྣལ་འབྱོར་མ་ག་ད་རའི་ཞལ་སྔ་ནས། ཇི་ལྟར་ཆུ་ཤིང་སྡོང་པོ་ལ། །ནམ་ཞིག་སྙིང་པོ་ཡོད་གྱུར་ཚེ། །དེ་ཡི་དུས་སུ་གསལ་བ་ལས། །འབྲས་བུ་གཞན་དུ་མཐོང་བ་མིན། །ཞེས་གསུང་ངོ༌། །
	ཡེ་ཤེས་ཀྱི་སྤྱན་དང་ལྡན་པ་ཀ་ན་རའི་ཞལ་སྔ་ནས། ཕྱི་རོལ་ལྷ་ཡི་བྱིན་རླབས་མིན། །ནང་དུ་རིག་པ་དྭངས་ལས་འབྱུང༌། །འཛིན་པ་ཆད་པས་ཉམས་མྱོང་འབར། །རིག་པ་དྭངས་པའི་སྟོབས་ལས་ནི། །སྒྱུ་རྩལ་སྣ་ཚོགས་འཆར་བར་འབྱུང༌། །ཞེས་གསུང་ངོ༌། །
	སྡུག་བསྔལ་དང་དུ་ལེན་པའི་བཟོད་པ་དང་ལྡན་པ་བཛྲ་སིདྡྷིའི་ཞལ་སྔ་ནས། །མན་ཤེལ་མ་དག་ཕྱི་རོལ་རྐྱེན། །མི་འཇུག་གཡའ་དག་ངོས་དེར་ནི། །སྣ་ཚོགས་དར་གྱིས་ཁ་དོག་ལེན། །སེམས་པའི་ལས་ཀྱང་དེ་བཞིན་ནོ། །ཞེས་གསུང་ངོ༌། །
	དེ་ཁོ་ན་ཉིད་སྣང་བ་རྡོ་རྗེའི་མགུར་ལས། མ་རིག་པ་སྒོ་ངའི་སྦུབས་རྣམ་པར་ཕྱེ་བ་ཞེས་བྱ་བའི་ལེའུ་སྟེ། དང་པོའོ། །
༈ ཡེ་ཤེས་ལམ་དུ་ཁྱེར་བ་ཏ་ཀ་ནའི་ཞལ་སྔ་ནས། མཐའ་བཞི་ལས་ནི་གྲོལ་བ་ཡི། །སངས་རྒྱས་སྐྱེ་འགག་དྲི་མ་བྲལ། །རྣམ་པར་རྟོག་མེད་བདེ་གསལ་ངང༌། །གཉིས་སྣང་བྲལ་བ་ཕྱག་རྒྱ་ཆེ། །ཞེས་གསུང་ངོ༌། །
	རྟོག་པ་རང་གྲོལ་གྱི་རྣལ་འབྱོར་མ་ཧུ་ལུ་ཀའི་ཞལ་སྔ་ནས། གང་གིས་མ་བཅོས་མ་བསླད་པ། །དབྱེར་མེད་དབྱིངས་སུ་གཅིག་པ་ཡི། །ཆོས་ཀྱི་སྐུ་ཡིས་ཀུན་ལ་ཁྱབ། །རྣམ་རྟོག་གིས་བཅིངས་མངོན་མི་འགྱུར། །ཞེས་གསུང་ངོ༌། །
	བདེན་པ་གཟིགས་པ་ཏིལླི་པའི་ཞལ་སྔ་ནས། དྲན་རྟོག་ཐ་མལ་ཤེས་པ་ནི། །འཆིང་བ་མཐའ་དག་ཉོན་མོངས་འགྱུར། །དྲན་རིག་ལྡང་རླུང་བདེ་བ་བ་བཅད། །དེ་ཚེ་ཤེས་པར་ཡུལ་མི་གོས། །ཞེས་གསུང་ངོ༌། །
	ཆུ་བོའི་རྒྱུན་གྱི་རྣལ་འབྱོར་པ་མ་ཏི་ལའི་ཞལ་སྔ་ནས། ལྷ་ཡི་ལུས་ཀྱིས་ཐ་མལ་གྱི། །རྟོག་པ་ཡང་ནི་བདེན་པར་བྱེད། །རླུང་གིས་ངག་ལ་བདེན་པ་ཡིས། །ཡིད་ཀྱི་ཐ་མལ་རྟོག་པ་སྤོང༌། །ཞེས་གསུང་ངོ༌། །
	བླ་མའི་བྱིན་རླབས་ཞུགས་པ་ནཱ་རོ་པའི་ཞལ་སྔ་ནས། དཔལ་ལྡན་ཡོན་ཏན་ཀུན་གྱི་གཞི། །འདི་མེད་པར་ནི་རྙེད་མི་འགྱུར། །མོས་གུས་མེད་པར་བྱིན་རླབས་ནི། །འཇུག་པའི་ཡུལ་མེད་སྨིན་མི་འགྱུར། །ཞེས་གསུང་ངོ༌། །
	གནོད་པར་བྱེད་པ་ལ་ཇི་མི་སྙམ་པའི་བཟོད་པ་དང་ལྡན་པ་ཀརྨ་ཀ་རིའི་ཞལ་སྔ་ནས། རང་གི་དོན་དུ་ཆོས་ཀྱི་སྐུ། །གཞན་གྱི་དོན་དུ་གཟུགས་སྐུ་གཉིས། །བླ་མའི་དུས་ཐབས་བསྟན་ལས་འབྱུང༌། །འདི་མེད་མཆོག་གི་དངོས་གྲུབ་སྟོར། །ཞེས་གསུང་ངོ༌། །
	ནུས་པ་ལ་ཐུགས་རྗེས་བརྒྱན་པ་ས་ལི་པའི་ཞལ་སྔ་ནས། །བྱམས་པ་སྙིང་རྗེ་བྱང་ཆུབ་སེམས། །འདི་མེད་བྱང་ཆུབ་མཆོག་གི་ལམ། །ནམ་དུ་ཡང་ནི་འཕྲད་མི་འགྱུར། །གྲོགས་དག་གཅེས་པས་དོར་མི་བྱ། །ཞེས་གསུང་ངོ༌། །
	བདེ་བའི་གོས་ཀྱིས་དྲོས་པ་ད་ར་ས་ལིང་གི་ཞལ་སྔ་ནས། ཕན་བདེའི་ས་བོན་བསྐྲུན་པའི་གཞི། །བྱམས་པའི་ས་གཞི་སྙིང་རྗེའི་ཆུས། །བངས་པའི་ས་ལ་བྱང་སེམས་ཀྱི། །མྱུ་གུ་སྐྱེ་འགྱུར་གཞན་དུ་མིན། །ཞེས་གསུང་ངོ༌། །
	སྤྲོས་བྲལ་སྒྲ་འགྲོས་ལ་ཤར་བ་ཙ་ཏ་ལའི་ཞལ་སྔ་ནས། རྣོ་ལ་ངར་ཆགས་དྲག་པོའི་མིག །གསལ་དྭངས་ཕྱར་བས་བྱིང་རྨུགས་སེལ། །རྟོག་པ་ཆོད་རྗེས་ཆོས་ཉིད་ཀྱི། །རང་ངོ་རྗེས་ཀྱི་ཤེས་པས་ཟིན། །ཞེས་གསུང་ངོ༌། །
	ཚེ་འདིའི་སོ་ཆིས་ཞིག་པ་ཨ་ནུ་སི་རའི་ཞལ་སྔ་ནས། རེས་གསོར་བརྗེ་བ་དུམ་བུའི་འགྲོས། །ལྟ་སྟངས་འཇོག་འདོར་རྣམ་གཉིས་ཀྱིས། །བརྗེས་པས་ནང་འཕྲད་ངོས་གཟུང་བྲལ། །དེ་ཡིས་གཉུག་མའི་རང་ངོ་མཐོང༌། །ཞེས་གསུང་ངོ༌། །
	དཔའ་གདེང་ལམ་དུ་ཁྱེར་བ་བྷི་ཏའི་ཞལ་སྔ་ནས། ལྷན་ཅིག་སྐྱེས་པ་སེང་གེའི་གསང༌། །སྨྲ་བསམ་བློ་ཡི་ཡུལ་མ་ཡིན། །མ་སྐྱེས་མི་འགག་འོད་གསལ་དང༌། །རང་རིག་སྤྲོས་བྲལ་ཕྱག་རྒྱ་ཆེ། །ཞེས་གསུང་ངོ༌། །
	ཟབ་མོའི་ཆོས་ལ་བཟོད་པ་རུ་པ་ཏའི་ཞལ་སྔ་ནས། གཉུག་མ་རང་ལ་གནས་པ་ཡི། །ཡེ་ཤེས་ཁུ་བ་འཐུངས་པའི་རོས། །མྱོས་པ་གྱད་ཀྱི་སྤྱོད་ལམ་འཛིན། །གདེང་ལྡན་འཁོར་བའི་གཡང་དང་བྲལ། །ཞེས་གསུང་ངོ༌། །
	མིའི་ཁྱུ་མཆོག་ཏ་ཁོན་ཏི་པའི་ཞལ་སྔ་ནས། སྣ་ཚོགས་རྐྱེན་ལས་ཤར་བ་ཡི། །སྣང་བའི་ཆོས་རྣམས་སྟོང་པ་ལས། །མ་འདས་རང་གི་ངོ་བོས་དབེན། །གཉིས་མེད་དེ་ནི་ཕྱག་རྒྱ་ཆེ། །ཞེས་གསུང་ངོ༌། །
	གཙང་སྨེ་དོར་བ་ཕག་གི་སྤྱོད་པ་ཅན་བི་ག་མའི་ཞལ་སྔ་ནས། དངོས་པོ་སྣ་ཚོགས་སེམས་ཉིད་དེ། །སྣང་བ་ལས་ནི་གཞན་འགྱུར་བའི། །ཕྱི་རོལ་དོན་ནི་ཡོད་མ་ཡིན། །ཆུ་བོའི་མཐོང་སྣང་དེ་ཡིས་ཤེས། །ཞེས་གསུང་ངོ༌། །
	བདག་ཉིད་ཆེན་པོ་ཨ་ལུ་ཀིའི་ཞལ་སྔ་ནས། །གདོལ་པའི་ལག་ན་མཚོན་ཐོགས་བཞིན། །ཙནྡྲ་ལཱི་ཡིས་རྟོག་པ་འཇོམས། །བདེ་གསལ་ཕེང་གིས་གཟུང་བ་ཡིས། །དྲི་མེད་དྭངས་མ་སེམས་ལ་འཕེལ། །ཞེས་གསུང་ངོ༌། །
	ཕེང་གི་སྒྲ་སྒྲོགས་མ་བྷི་ཏུ་རའི་ཞལ་སྔ་ནས། བུང་བའི་སྒྲ་སྒྲ་སྐད་ཕེང་གི་དབྱངས། །དཔལ་གྱི་བེའུའི་ནང་ན་སྒྲོགས། །འདི་ཡིས་གཟུང་འཛིན་རྟོག་པ་འཇོམས། །སེམས་པའི་འོད་ཟེར་ཡིད་ཕམ་བྱེད། །ཅེས་གསུང་ངོ༌། །
	ལྟ་སྟངས་ལམ་དུ་ཁྱེར་བ་ཕ་ལ་བྱ་དེ་ཝའི་ཞལ་སྔ་ནས། སྲིད་གསུམ་མི་གཡོ་ཡེ་ཤེས་ཀྱིས། །སྐྱེ་བའི་ཞིང་ནི་བཅིང་བའི་གདན། །ཕྲ་རགས་གཅོད་པ་ཀ་ར་ན། །དཔལ་གྱི་རྡོ་རྗེའི་མིག་ལས་འཁྲུངས། །ཞེས་གསུང་ངོ༌། །
	གོ་ཆའི་བརྩོན་འགྲུས་ཅན་སུ་ཀ་མ་ལའི་ཞལ་སྔ་ནས། གཡས་སུ་མཉམ་པར་བཞག་ནས་ནི། །དེ་ཡི་ཐུགས་རྗེས་གཡོན་དུ་གཟུང༌། །མདུན་དུ་རྣམ་པར་བལྟ་བ་ནི། །རྡོ་རྗེ་ལྟ་བུའི་ཏིང་ངེ་འཛིན། །ཞེས་གསུང་ངོ༌། །
	མི་རྟོག་པའི་མདངས་དང་ལྡན་པ་རནྟ་ཨ་ལིང་གི་ཞལ་སྔ་ནས། །ཐབས་ཀྱིས་མ་འཆུན་ཤེས་རབ་ཀྱིས། །ལམ་མི་འདོད་དེ་ཤེས་རབ་ཀྱིས། །མ་ཟིན་ཐབས་ཀྱང་དེ་བཞིན་ནོ། །གཉིས་འཛོམ་མཁའ་ལྡིང་གཤོག་པ་འདྲ། །ཞེས་གསུང་ངོ༌། །
	སྦྱངས་པའི་ལས་ཅན་ཀནྡྷ་པའི་ཞལ་སྔ་ནས། ཐབས་ཀྱི་གཞུ་ལ་ཤེས་རབ་མདའ། །མ་བྲལ་དད་པས་བསྐུལ་བ་ཡིས། །བགོད་ནམས་ཡེ་ཤེས་ཚོགས་བསགས་པས། །དམ་པ་གཉིས་ནི་འཐོབ་པར་བྱེད། །ཅེས་གསུང་ངོ༌། །
	འགྱུ་བསྟོད་ལ་གནོན་པ་ཀམྤ་ལའི་ཞལ་སྔ་ནས། རིག་པ་སོར་གཞག་རྒྱལ་ས་འཛིན། །ངར་མེད་རླུང་གིས་འཕྲོ་རྒོད་འདུལ། །ཤེས་པ་གཟེངས་སྨད་རྨ་བྱའི་མིག །དོན་གྱི་གནད་རིག་དེར་འཛིན་པས། །དམ་པ་གཉིས་ནི་འཐོབ་པར་བྱེད། །ཅེས་གསུང་ངོ༌། །
	ང་རྒྱལ་ལམ་དུ་སློང་བ་མོ་ཀུ་མ་སི་ཏ་མོའི་ཞལ་སྔ་ནས། མདུན་དུ་ཟུག་པས་རྩ་བ་ཟིན། །བླུག་པའི་ལྟ་སྟངས་རྐྱེན་མི་གཡོ། །མཐོང་མཐོང་རྨ་བྱས་གཞན་སྣང་འགག །ཤེས་པ་ཚིག་ཚུགས་མི་རྟོག་ལམ། །ཞེས་གསུང་ངོ༌། །
	བསོད་ནམས་ཀྱི་ཚོགས་ལམ་དུ་ཁྱེར་བ་དྷ་ཀི་ས་ལའི་ཞལ་སྔ་ནས། །རྡུལ་མེད་ཞབས་ལ་བསྙེན་བཀུར་བའི། །རྣམ་པར་སྨིན་པ་སྐར་མདའ་བཞིན། །མ་རིག་མུན་སེལ་སྤྲིན་བྲལ་ལམ། །དེར་ནི་དཔལ་གྱི་བེའུ་མཐོང༌། །ཞེས་གསུང་ངོ༌། །
	སྦྱོར་བའི་བརྩོན་འགྲུས་དང་ལྡན་པ་བྷ་རི་བྷ་རའི་ཞལ་སྔ་ནས། མཆོག་གི་ནོར་བུ་རིན་པོ་ཆེ། །ཡིད་ལ་དྲན་པ་ཙམ་གྱིས་ཀྱང༌། །འཁོར་བའི་རྒྱུན་ཆགས་རབ་བཅོམ་ནས། །བླ་མེད་བྱང་ཆུབ་འཐོབ་པར་བྱེད། །ཅེས་གསུང་ངོ༌། །
	འཁྲུལ་པ་རྐྱེན་ཐོག་ཏུ་གྲོལ་བ་བྷ་དོ་དེ་ཝའི་ཞལ་སྔ་ནས། རྟོག་པ་ཐུག་ཕྲད་ཡུལ་མི་དམིགས། །ཤེས་པ་སོ་མས་འཁྲུལ་པ་སེལ། །རིག་པ་ཡུལ་རྗེས་མི་འབྲང་བའི། །ཆིག་ཆོད་ཡེ་ཤེས་སྐྱེ་བའི་རྟེན། །ཞེས་གསུང་ངོ༌། །
	མེ་ལོང་ལྟ་བུའི་ཡེ་ཤེས་ཁོང་དུ་ཆུད་པ་མོ་སུ་རི་སང་ག་པའི་ཞལ་སྔ་ནས། དྲན་སྣང་ཆིག་ཆོད་སོ་མའི་རྩལ། །འཁྲུལ་པའི་སྣང་བ་ཐུག་ཕྲད་སེལ། །དམིགས་མེད་རྟེན་བྲལ་འཛིན་པའི་རྟེན། །རིག་པ་སོར་གཞག་རྒྱལ་ས་འཛིན། །ཞེས་གསུང་ངོ༌། །
	འདོད་པར་བློ་ལོག་ཏན་དྷ་པའི་ཞལ་སྔ་ནས། སྒྲུབ་པར་འདོད་བློ་མ་ཞུགས་པའི། །དམིགས་མེད་འཁོར་གསུམ་དག་པའི་ལམ། །འབྲས་བུར་རེ་ལྟོས་བདུད་ཀྱི་ཡུལ། །མཆོག་དོན་སྤུ་རིས་མེད་པས་འགྲུབ། །ཅེས་གསུང་ངོ༌། །
	སྒྱུ་ལུས་ཀྱི་རྣལ་འབྱོར་མ་ཀུནྡྷ་ལིའི་ཞལ་སྔ་ན། འཁྲུལ་འཁོར་ལས་དང་ཤིང་གི་མི། །བྱ་བ་རྣམས་ལ་འདོད་པ་མེད། །དེ་བཞིན་འདོད་པའི་བློ་བྲལ་བ། །འཛིན་མེད་སྐྱེས་པ་འཕགས་པའི་ལམ། །ཞེས་གསུང་ངོ༌། །
	ནམ་མཁའ་ལམ་དུ་ཁྱེར་བ་ཀུཀྐུ་རི་པའི་ཞལ་སྔ་ནས། །མཁའ་ནས་བདུད་རྩི་བྱུང་བ་ཡིས། །གྲུབ་མཐའི་འདོད་པ་ཇི་སྙེད་ཚིམ། །མ་བཅོས་རྣལ་མའི་སྟེང་དུ་ནི། །རིག་པ་མདུང་ཚུགས་འཛིན་རྟོག་གྲོལ། །ཞེས་གསུང་ངོ༌། །
	ཡོངས་སུ་མཐར་ཕྱིན་པའི་བརྩོན་འགྲུས་ཅན་བཛྲ་བི་མ་ལའི་ཞལ་སྔ་ནས། ཤེས་པ་ཐ་མལ་ཡུལ་མི་དམིགས། །གཉུག་མའི་ངོ་བོར་འཛིན་རྟོག་མེད། །ཞེན་མེད་རང་གྲོལ་ངོ་བོའི་གཤིས། །རྣལ་འབྱོར་མ་ཡི་གཟིགས་མོ་ས། །ཞེས་གསུང་ངོ༌། །
	རྣལ་འབྱོར་པ་སུ་ཀ་དྷ་ནུའི་ཞལ་སྔ་ནས། འགྲོན་བུའི་སྤྱན་གྱིས་དྲི་མེད་འཛིན། །སྣང་བ་གཅུད་ལ་བོར་བ་ཡིས། །རང་རིག་ཉམས་མྱོང་འགྱུར་མེད་གསལ། །ངོ་བོ་མཐོང་ཚེ་རང་སྣང་གྲོལ། །ཞེས་གསུང་ངོ༌། །
	འོད་གསལ་རང་ངོ་འཕྲོད་པ་དྷརྨ་བྷ་དྲའི་ཞལ་སྔ་ནས། སེམས་ཉིད་འོད་གསལ་དངོས་པོའི་དོན། །རང་བཞིན་ངོ་བོ་སངས་རྒྱས་རྒྱུ། །དམིགས་མེད་གདོད་ནས་དག་པ་ཡི། །ཡེ་ཤེས་དེ་མཐོང་མ་རིག་སེལ། །ཞེས་གསུང་ངོ༌། །
	དུ་མ་རོ་གཅིག་གི་རྣལ་འབྱོར་པ་བྷ་ཏ་ལིའི་ཞལ་སྔ་ནས། ངོ་བོ་སྤྲོས་བྲལ་དྲི་མ་མེད། །འགྲོ་བ་ཀུན་ལ་རང་བཞིན་གནས། །ཤེལ་སྒོང་འདམ་གྱིས་གོས་པ་བཞིན། །གློ་བུར་འཁྲུལ་པའི་རྟོག་པས་འགྲིབས། །ཞེས་གསུང་ངོ༌། །
	མཉམ་བཞག་དྭངས་པ་མ་ཏི་བའི་ཞལ་སྔ་ནས། སྙིང་གི་དབུས་སུ་དྲན་པའི་གླིང༌། །ཕ་ཝང་མིག་གིས་རབ་ཏུ་འཛིན། །ཡུལ་སྣང་མ་དམིགས་ཕྲ་རགས་འགག །མ་བཅོས་རང་ལུགས་སྤྲོས་བྲལ་ལམ། །ཞེས་གསུང་ངོ༌། །
	ཡོན་ཏན་མངོན་པར་གྲུབ་པའི་བསམ་གཏན་དང་ལྡན་པ་མ་ཨ་རེ་ཏ་ལའི་ཞལ་སྔ་ནས། ཀ་ར་ན་བཅིང་ལྕགས་སྒྲོག་གིས། །སྲིད་པ་གསུམ་པོ་གཡོ་མི་འགྱུར། །རྒྱལ་པོ་བཙོན་དུ་བཟུང་བ་ཡིས། །འབངས་རྣམས་འཕྲད་པར་མི་ནུས་སོ། །ཞེས་གསུང་ངོ༌། །
	ཡུལ་སྣང་སྒྱུ་མར་ངོས་ཟན་པ་ཨ་བྷི་ཏའི་ཞལ་སྔ་ནས། རུས་སྦལ་མིག་གིས་རྣམ་རྟོག་བཅད། །དེ་དུས་ཆོས་རྣམས་ནམ་མཁའི་ངང༌། །རྗེས་ཐོབ་ཡུལ་སྣང་རང་བཞིན་མེད། །བདེན་མེད་མཐོང་བས་འཁྲུལ་པ་གྲོལ། །ཞེས་གསུང་ངོ༌། །
	ཏིང་ངེ་འཛིན་གྱི་ཟས་ཀྱིས་འཚོ་བའི་རྣལ་འབྱོར་མ་ཙནྡྲ་བི་མ་ལའི་ཞལ་སྔ་ནས། གྱེན་གྱི་ལྟ་སྟངས་ཚངས་པའི་གསང༌། །དབང་པོ་རང་སྣང་ཕྱག་རྒྱ་ཆེ། །ཆོས་ཉིད་ངོ་བོ་ཐབས་ཀྱིས་ཟིན། །སྤྲོས་བྲལ་འཆར་བ་ཡི་གེའི་གནད། །ཅེས་གསུང་ངོ༌། །
	གཞན་དོན་ལ་བསྙེལ་བ་མི་མངའ་བ་ས་ཧ་ལའི་ཞལ་སྔ་ནས། ཕ་དང་མ་རུ་མ་གྱུར་པའི། །སྲིད་པ་གསུམ་ན་སེམས་ཅན་མེད། །བདེན་མེད་འཁོར་བར་གནས་པ་ལ། །སྙིང་རྗེ་མི་སྐྱེ་སྨྱོན་པ་ཡིན། །ཞེས་གསུང་ངོ༌། །
	སྒྲུབ་པ་ལྷུར་འཛིན་མོ་རུ་རུ་སུ་ཀའི་ཞལ་སྔ་ནས། སྤྲོས་བྲལ་འཆར་བ་གསང་གི་གནད། །འཕགས་ལམ་གཞུང་ནི་བྱང་ཆུབ་སེམས། །གཞན་དོན་ལྷུང་བླངས་རང་དོན་རྫོགས། །འདི་ལ་དངོས་གྲུབ་ཉེ་བར་གནས། །ཞེས་གསུང་ངོ༌། །
	རྩ་རླུང་ལས་སུ་རུང་བ་ནི་ལ་པའི་ཞལ་སྔ་ནས། དྲན་རྟོག་འོད་གསལ་ལ་བཅིངས་པས། །རང་རིག་ཡེ་ཤེས་ལྔ་ཡིན་མདང༌། །ས་ཆུ་མེ་རླུང་ནམ་མཁའ་ཡི། །སྣང་བ་རྒྱུ་ལམ་འབྲས་བུའི་རྟགས། །ཞེས་གསུང་ངོ༌། །
	མི་གཡོ་བའི་བསམ་གཏན་ཛྙ་ན་དྷ་རའི་ཞལ་སྔ་ནས། དྭངས་མའི་འོད་ཟེར་དུ་བར་སྣང༌། །སྨིག་རྒྱུ་ལྟར་སྣང་བདེ་བའི་འོད། །གསལ་བ་སྲིན་བུ་མེ་ཁྱེར་འོད། །མི་རྟོག་འོད་ཟེར་མཁའ་ལྟར་སྣང༌། ཞེས་གསུང་ངོ༌། །
	དེ་ཁོ་ན་ཉིད་རབ་ཏུ་སྣང་བ་རྡོ་རྗེའི་མགུར་ལས། གསེར་གྱི་ཉི་མ་རྣམ་པར་སྣང་བ་ཞེས་བྱ་བའི་ལེའུ་སྟེ། གཉིས་པའོ། །
༈	དབང་ཕྱུག་ད་མ་པའི་མངའ་བདག་ཨིནྡྲ་བྷཱུ་ཏིའི་ཞལ་སྔ་ནས། འདོད་ཆགས་ཀྱིས་ནི་བདེ་བ་འཛིན། །ཞེ་སྡང་གིས་ནི་གསལ་བ་སྤོར། །གཏི་མུག་གིས་ནི་མི་རྟོག་འབེབས། །ང་རྒྱལ་ཕྲག་དོག་ཡོན་ཏན་རྒྱུ། །ཞེས་གསུང་ངོ༌། །
	ལྷའི་རྒྱལ་པོ་དེ་ཝ་ར་སྨིའི་ཞལ་སྔ་ནས། 
	གྲོང་ཁྱེར་རྣམས་ཀྱི་མི་གཙང་ལུད། །ཞིང་ལ་འབྲུ་རྣམས་སྐྱེད་པར་བྱེད། །དེ་བཞིན་རྣལ་འབྱོར་རྒྱུད་ལ་ནི། །ཉོན་མོངས་ཀྱིས་ནི་ཡེ་ཤེས་འཕེལ། །སྣང་བ་རང་གྲོལ་དེར་ལྟོས་དང༌། །ཞེས་གསུང་ངོ༌། །
	གསང་སྤྱོད་མཐར་ཕྱིན་པ་མེ་གོ་བའི་ཞལ་སྔ་ནས། མཆོག་གི་དངོས་གྲུབ་སྦས་པའི་ལམ། །མ་གསང་བགེགས་ཆེན་སྐྱེ་བར་འགྱུར། །གང་འདིར་མངོན་སུམ་མེད་པའི་གཟུགས། །རྟོགས་པ་གོང་དུ་འཕེལ་བར་འགྱུར། །ཞེས་གསུང་ངོ༌། །
	ཉིད་མཚན་མེད་པར་ཅེ་སྤྱང་གི་སྤྱོད་པ་ཅན་ཨ་ནུ་ཤྲཱིའི་ཞལ་སྔ་ནས། །ལྷ་ཡི་ཐིག་ལེ་མ་བརྟན་པར། །ཕྱག་རྒྱའི་འོད་ཟེར་ཕྱིར་མི་སྤྲོ། །རིགས་ངན་གདོལ་པའི་སྤྱོད་ལམ་གྱིས། །བདུད་རྩི་འཐུངས་ན་བཅུད་དུ་འགྱུར། །ཞེས་གསུང་ངོ༌། །
	ན་པ་ལ་རྟོགས་པ་ཤར་བ་ཀོ་ཏ་རི་ཏོག་རྩེ་བའི་ཞལ་སྔ་ནས། རྟོག་པ་སྤང་བར་མི་བྱའོ། །མི་མཐུན་ལམ་དུ་སློང་བ་ཡིས། །འགལ་བའི་རྐྱེན་རྣམས་གྲོགས་སུ་འཆར། །ཐབས་འདིས་གཉེན་པོའི་བྱ་བ་སྟོར། །ཞེས་གསུང་ངོ༌། །
	ཨེ་བཾ་གྱི་གླུ་ལེན་པ་དེ་ཝ་སུ་ཁའི་ཞལ་སྔ་ནས། ཇི་ལྟར་ནགས་ལ་མཆེད་པའི་མེ། །རླུང་གིས་རབ་ཏུ་སྦོར་བ་ལྟར། །བརྟན་པ་ཐོབ་པའི་རྣལ་འབྱོར་ལ། །དེ་ཚེ་རྐྱེན་ངན་གྲོགས་སུ་འགྱུར། །ཞེས་གསུང་ངོ༌། །
	སེམས་ཅན་དོན་བྱེད་ཀྱི་བསམ་གཏན་དང་ལྡན་པ་དྷ་ར་ནིའི་ཞལ་སྔ་ནས། ཡིད་ཀྱི་ཡུལ་དུ་གྱུར་པ་ཡི། །བློར་སྣང་རི་མོ་སུབས་པའི་རྗེས། །དྲན་པས་མ་གོས་སྤུ་རིས་བྲལ། །དྭངས་མའི་ཡེ་ཤེས་འཆར་བའི་ས། །ཞེས་གསུང་ངོ༌། །
	དུས་སྐད་ཅིག་མས་འདས་པར་རྟོག་པ་རྟོགས་པར་ཤར་བ་ཛཱ་ལནྡྷ་རའི་ཞལ་སྔ་ནས། མི་རྟོག་སྤྲོས་བྲལ་འདུས་མ་བྱས། །རང་བཞིན་མེད་པས་སྐྱེ་འགག་བྲལ། །གཉིས་སྣང་གྲོལ་བའི་དེ་ཉིད་ནི། །གཉུག་མ་ལྷན་ཅིག་སྐྱེས་པའི་ངང༌། །ཞེས་གསུང་ངོ༌། །
	དགའ་བའི་མདངས་དང་ལྡན་མ་བི་ཀ་སུ་རའི་ཞལ་སྔ་ནས། མ་བཅོས་ཤེས་རབ་འབྱུང་བའི་ས། །གཉིས་སྣང་རྐྱེན་དང་བྲལ་བའི་དབུས། །མཚན་མ་རང་སར་གྲོལ་བ་དེ། །དྲན་བརྗེད་མཚམས་སུ་མ་བུ་འཕྲད། །ཅེས་གསུང་ངོ༌། །
	བྱ་བའི་རྣལ་འབྱོར་པ་རཱ་ཧུ་ལའི་ཞལ་སྔ་ནས། དངོས་རྣམས་སྒྱུ་མའི་རང་བཞིན་ཏེ། །ཕུག་ཁྲུས་ཚེ་འདིའི་མངོན་ཞེན་བཟློག །བདེན་འཛིན་གྲོལ་བས་འཁྲུལ་ལམ་ཆད། །དེས་ནི་ཡེ་ཤེས་འབར་བར་བྱེད། །ཅེས་གསུང་ངོ༌། །
	ཕྲག་དོག་ལམ་དུ་སློང་བ་མོ་ཛ་ཀི་རིའི་ཞལ་སྔ་ནས། དལ་བ་དོན་མེད་ཚེ་འདིའི་ཆེད། །རྩོལ་སྒྲུབ་ཚི་ཆད་སྡུག་བསྔལ་རྒྱུ། །དོན་མེད་སྤྱོད་ལམ་མ་སྤངས་པས། །འཁྲུལ་པ་ལྡོག་པར་མི་འགྱུར་རོ། །ཞེས་གསུང་ངོ༌། །
	འཆིང་བ་ལས་གྲོལ་བ་དྷརྨ་པའི་ཞལ་སྔ་ནས། ཆོས་རྣམས་ངོ་བོ་གཞི་རྩ་བྲལ། །གཉུག་མའི་རང་ངོ་རྟོག་པ་ཡི། །འདམ་གྱིས་མ་གོས་དྭངས་པའི་ངང༌། །གནས་ལུགས་སྣང་སྟོང་རྐྱེན་དང་བྲལ། །ཞེས་གསུང་ངོ༌། །
	ཐོས་པའི་ཤེས་རབ་ཅན་ཛོ་ཀི་ཨ་ལིང་གི་ཞལ་སྔ་ནས། སྣ་ཚོགས་རང་བཞིན་མེད་པའི་གཤིས། །དེར་ནི་གཞི་ལམ་འབྲས་གསུམ་མཉམ། །སྣང་བ་མེད་པའི་ཆོས་ཉིད་ནི། །དེར་ནི་སྣང་བར་རང་གིས་བསྟན། །ཞེས་གསུང་ངོ༌། །
	ཐུགས་རྗེའི་རྒྱན་དང་ལྡན་པ་གསེར་གླིང་པའི་ཞལ་སྔ་ནས། །འདོད་པའི་འབྲས་བུ་སྟེར་བ་ཡི། །ཡིད་བཞིན་ནོར་འདྲའི་བྱང་ཆུབ་སེམས། །སངས་རྒྱས་མ་བཅོས་ལྷུན་གྲུབ་སྐུ། །འགྲོ་བ་ཀུན་ལ་རང་བཞིན་གནས། །ཞེས་གསུང་ངོ༌། །
	མཉམ་པ་ཉིད་ཀྱི་ཡེ་ཤེས་ཁོང་དུ་ཆུད་པ་པདྨ་བི་མ་ལའི་ཞལ་སྔ་ནས། རྟོགས་པའི་བུམ་པ་བཟང་པོ་ནས། །ཆེད་འཛིན་རྩོལ་བ་མ་བྱས་པའི། །ཆོས་ཀྱི་སྐུ་དང་གཟུགས་སྐུ་གཉིས། །རང་གཞན་དོན་དུ་ངང་གིས་འབྱུང༌། །ཞེས་གསུང་ངོ༌། །
	དྲན་པ་སོ་ལ་འཇོག་པ་དྷོ་ཀ་རི་པའི་ཞལ་སྔ་ནས། རྐྱེན་ཕྱིར་མི་འབྲང་ཚངས་པའི་སྤྱན། །དྲན་པ་སོར་གཞག་དེར་འཛིན་བྲལ། །ཡེངས་པའི་ཤེས་པས་ཡུལ་མི་འཛིན། །ཀ་ར་ན་བཅིངས་བདེ་བའི་སྟན། །ཞེས་གསུང་ངོ༌། །
	འོད་གསལ་གྱི་རྣལ་འབྱོར་མ་ཀརྨ་སིདྡྷིའི་ཞལ་སྔ་ནས། འཇིག་རྟེན་གསུམ་བདག་གྱེན་ལ་བལྟ། །རྡོ་རྗེ་གཙུག་ཏོར་སྤྲོས་བྲལ་དང༌། །དྲི་མ་མེད་པའི་ཕྱག་རྒྱ་ཆེ། །དབང་པོ་རང་སྣང་དེར་ལྟོས་དང༌། །ཞེས་གསུང་ངོ༌། །
	རྒྱུད་རྣམ་པ་བཞིས་གྲོལ་བ་ས་ག་ཛའི་ཞལ་སྔ་ནས། ཐོས་པས་གྲོལ་བ་ཚིག་གི་གནད། །མཐོང་བས་ཆོག་པ་དོན་གྱི་གནད། །འདྲ་མིན་མ་ཞུགས་སེང་གེའི་གསང༌། །རཱུ་དྲའི་སེལ་མེད་སྨིན་རྗེས་གྲོལ། །ཞེས་གསུང་ངོ༌། །
	བསམ་པའི་ཤེས་པ་ཅན་ས་ལི་ཏ་སུ་ཀའི་ཞལ་སྔ་ནས། སྣང་ལ་རང་བཞིན་མེད་པའི་སྒྲ། །སྙིང་ལ་ཞེན་པས་འཁྲུལ་པ་འཇིག །སྒྱུ་མའི་མཚང་རིག་བདེན་འཛིན་བྲལ། །གསེར་ལ་ར་ག་མེད་འདོད་རྒུར་བསྒྱུར། །ཞེས་གསུང་ངོ༌། །
	གྲུབ་ཆེན་བརྒྱད་ལྡན་མེ་དི་ནིའི་ཞལ་སྔ་ནས། བྱས་པ་དོན་མེད་སྡུག་བསྔལ་གྱི། །ཁུར་བོར་བདེ་འདོད་ཐར་པའི་ལམ། །སྒྲུབ་པ་ནན་ཏན་དངོས་གྲུབ་རྒྱུ། །ཡུན་དུ་བསྲིངས་ནས་མངོན་དུ་འགྱུར། །ཞེས་གསུང་ངོ༌། །
	ངག་རྣམ་པར་དབེན་པའི་རྣལ་འབྱོར་མ་ཨ་ནུ་ཀི་རིའི་ཞལ་སྔ་ནས། རྩོལ་སྒྲུབ་མི་འཆད་འབྲས་བུ་སྟོར། །ཆུ་ལ་ཐུགས་སྲུབ་འཐོན་མི་བྱ། །གསེར་མཚོན་མཐོང་བའི་ས་ལ་ནི། །ངལ་དུབ་སྤངས་ན་མངོན་དུ་འགྱུར། །ཞེས་གསུང་ངོ༌། །
	རྟོགས་པའི་ཡེ་ཤེས་དབང་ཉམས་ལས་ཤར་བ་གྷ་དྷ་བའི་ཞལ་སྔ་ནས། མ་བཅོས་ཟླ་བ་ཚེས་པའི་སྤྱན། །རྣམ་པའི་ལྟ་སྟངས་སྤྲོས་དང་བྲལ། །འཇམ་པའི་རླུང་གཟུང་གཉུག་མའི་ངང༌། ཡེ་ཤེས་རྒྱུད་ལ་འཆར་བར་བྱེད། །ཅེས་གསུང་ངོ༌། །
	བདེ་ཆེན་ཟུང་དུ་འཇུག་པའི་རྣལ་འབྱོར་མ་སུ་ནི་དྷ་རིའི་ཞལ་སྔ་ནས། ཞུན་འཐར་འབྱོངས་པས་ཁྲོ་རྒོད་འདུལ། །དེས་ནི་དྭངས་གསལ་དྲི་མེད་འཛིན། །ཕྲ་རགས་མི་མཐོང་ཟླ་ཚེས་མིག །ཡུལ་སྣང་མ་གཟིགས་འཛིན་རྟོག་བྲལ། །ཞེས་གསུང་ངོ༌། །
	བདེན་པ་གཟིགས་པ་ཨན་ཛུ་བའི་ཞལ་སྔ་ནས། བླ་མས་ངོ་སྤྲད་གཉུག་མའི་དོན། །རྒྱུད་ལ་འཇུག་པ་བྱིན་རླབས་མཐུས། །རྟོགས་ན་ཡོན་ཏན་ཀུན་གྱི་གཞི། །འདི་ཡི་ས་ལམ་འཁོར་ལོས་བསྟུང༌། །ཞེས་གསུང་ངོ༌། །
	སྒོམ་པའི་ཤེས་རབ་ཅན་ཤྲཱི་ཨ་པ་ཀའི་ཞལ་སྔ་ནས། ཁྱུང་ནི་མ་ཡི་མེ་དྲོད་ཀྱིས། །ཤིན་ཏུ་སྒོ་ང་རྒྱས་པར་བྱེད། །དབུགས་ཀྱང་རྒྱ་ལས་གྲོལ་ལ་ཁད། །བྱ་ཕྲུག་གནམ་འཕང་གཅོད་པར་འགྱུར། །ཞེས་གསུང་ངོ༌། །
	རྟོགས་པ་མཁའ་འགྲོའི་བརྡ་ལས་བྱུང་བ་ཀམྤ་ལའི་ཞལ་སྔ་ནས། ཇི་ལྟར་དྲྭ་བ་དབང་པོའི་གཞུ། །མཁའ་ལ་ཤར་བ་འབྱུང་བའི་དྭངས། །སྣང་ལ་རང་བཞིན་མེད་པའི་བདག །འདི་ཡིས་ཆོས་རྣམས་རང་མཚན་བསྟན། །ཅེས་གསུང་ངོ༌། །
	སེམས་ལ་དབང་ཐོབ་པའི་རྣལ་འབྱོར་མ་བྷི་ནུ་ཀ་རིའི་ཞལ་སྔ་ནས། སྣ་ཚོགས་སྣང་བ་དངོས་པོའི་ཆོས། །རང་གི་ངོ་བོ་རྣམ་པར་དབེན། །ཇི་ལྟར་ཆུར་སྣང་ཟླ་བ་བཞིན། །ཁོང་དུ་ཆུད་པས་འཁྲུལ་པ་འཇིག །ཅེས་གསུང་ངོ༌། །
	ལྟ་སྟངས་ལམ་དུ་ཁྱེར་བ་ཀུནྡྷ་རིའི་ཞལ་སྔ་ནས། རྣོ་ངར་ཆགས་པ་ཁྱབ་འཇུག་མིག །རྐྱེན་ལ་གཟིགས་པས་གཉིས་སྣང་འཇོམས། །ཡུལ་སྣང་མ་མཐོང་ནམ་མཁའི་དབྱིངས། །དེར་འཛིན་གྲོལ་བས་སྤྲོས་དང་བྲལ། །ཞེས་གསུང་ངོ༌། །
	སྣང་བ་སྒྱུ་མར་འབྱོངས་པ་ལེགས་སྨིན་ཀ་རའི་ཞལ་སྔ་ནས། ཀུ་མཱ་རི་ཡི་རྣམ་པ་ལ། །མི་གཉིས་མཚུངས་པར་བསྣོལ་མར་བལྟ། །སྟེང་དང་འོག་གི་རྣམ་པ་ནི། །དེ་དུས་གང་ཡང་མཐོང་མི་འགྱུར། །ཞེས་གསུང་ངོ༌། །
	ཐོས་པས་མཐའ་ཆོད་པ་ཀྵ་ནའི་ཞལ་སྔ་ནས། ངེས་པའི་དོན་མཐོང་སྒྲོ་འདོགས་ཆོད། །མོས་གུས་ཕྱིན་ཅི་མ་ལོག་པའི། །བློ་ལ་ཁམས་རྣམས་ངང་གིས་འདུ། །གཅིག་ལ་ཡོན་ཏན་ཀུན་མཐའ་ཡས། །ཞེས་གསུང་ངོ༌། །
	རང་གི་སྐྱོན་གཅུན་པ་ལ་མཁས་པ་མོ་སུ་ཀ་བྷི་རུའི་ཞལ་སྔ་ནས། ཐོས་དང་སྒོམ་དང་བསམ་པའི་མཐའ། །རིག་པ་སྙེམས་དང་བྲལ་བས་འབད། །དེ་ཡི་རྒྱུ་ནི་ཡིད་ཆེས་ཏེ། །རྩ་བ་མོས་གུས་མཆོག་ལས་བྱུང༌། །ཞེས་གསུང་ངོ༌། །
	རང་གནས་ཀྱི་ཡེ་ཤེས་ངོས་ཟིན་པ་ཀུ་ལི་པའི་ཞལ་སྔ་ནས། སོར་གཞག་དུས་གསུམ་ཆིག་ཆོད་ཀྱིས། །སྣང་ཕྱིར་མི་འབྲང་དུས་གསུམ་གྲོལ། །རྣལ་མའི་རང་ཁང་སྤྲོས་བྲལ་འཛིན། །མ་བཅོས་པ་ནི་ཆོས་ཀྱི་སྐུ། །ཞེས་གསུང་ངོ༌། །
	ཆེད་དུ་མི་འཛིན་སྨྱོན་པ་ལྟ་བུའི་རྣལ་འབྱོར་མ་ཛྙ་ན་བི་ནུའི་ཞལ་སྔ་ནས། རྨ་བྱ་རྒྱ་རུ་ཆུད་པ་བཞིན། །རིག་པ་སོ་ལ་བཞག་པ་ཡིས། །བདེ་བ་གསལ་བ་སྒྲོག་ཏུ་འཇུག །རྣམ་རྟོག་རླུང་གིས་བསྐྱོད་མི་འགྱུར། །ཞེས་གསུང་ངོ༌། །
	རྟོགས་པའི་ཡེ་ཤེས་དབང་ཉམས་ལས་ཤར་བ་ཛ་ཡནྟི་པའི་ཞལ་སྔ་ནས། མ་ཡེངས་རིག་པ་དྲན་པའི་རྩིས། །སྤྱོད་འགྲོས་བཞི་ལ་གཟུང་བ་ཡིས། །བདེན་པ་ཟད་པ་དོན་གྱི་གསང༌། །མཐོང་བས་འཁྲུལ་པ་ཡུལ་ལ་འཇིག །ཅེས་གསུང་ངོ༌། །
	ཀ་ཀི་དུང་འབུད་མ་ཨ་ཨུ་ད་རའི་ཞལ་སྔ་ནས། མཆོག་དོན་དྲན་པ་ལ་མ་ཆགས། །ཡེངས་པའི་སེམས་ལ་དེ་ཉིད་སྟོང༌། །གང་ལ་རང་བཞིན་མེད་པ་ཡིས། །མཚང་བརྗེད་འཁྲུལ་པའི་དྲི་མ་འགོ །ཅེས་གསུང་ངོ༌། །
	རྟོགས་པ་གླེགས་བམ་བལྟས་པ་ལས་ཤར་བ་ཙ་བ་རིའི་ཞལ་སྔ་ནས། ཡི་གེ་བཞི་ཡིས་བཀའ་བརྒྱུད་ཁྲོལ། །ཐུབ་པའི་སྤྱོད་ལམ་རྣམ་གསུམ་གྱིས། །བདེར་གཤེགས་ལུང་གི་བརྒྱུད་པ་ཟིན། །གནད་རིག་གསང་བའི་གཏེར་མཛོད་བརྡོལ། །ཞེས་གསུང་ངོ༌། །
	སེམས་འཇུག་པར་བྱེད་པ་ལ་མཁས་པ་མོ་ཀུ་ལ་ཙནྡྲའི་ཞལ་སྔ་ནས། བདག་མེད་དོན་མཐོང་ཡུལ་ངོས་དེར། །ཆོས་རྣམས་མ་ལུས་ཟད་པའི་ས། །རིག་བྱེད་འཛིན་པ་བྲམ་ཟེའི་བུས། །གསང་ཚིག་པ་ཡི་གསུང་ལས་རྙེད། །ཅེས་གསུང་ངོ༌། །
	ཕྲ་རགས་བཅད་པ་ཙམ་པ་ཀའི་ཞལ་སྔ་ནས། རྩ་དང་རླུང་དང་རིག་བྱེད་གསུམ། །ཤེས་པ་ལུང་ཁྱེར་སྤྲོས་བྲལ་གྱིས། །སྟེང་དུ་བཅིངས་པ་གསང་གི་གནད། །བཤིག་རྗེས་བདེ་གསལ་མི་རྟོག་འཆར། །ཞེས་གསུང་ངོ༌། །
	སྙིང་རྗེའི་མདངས་དང་ལྡན་མ་ཤྲཱི་སིདྡྷིའི་ཞལ་སྔ་ནས། བདེ་དང་སྟོང་པ་གསལ་བའི་ཉམས། །རྟོག་པའི་གཡོ་འགུལ་ལས་གྲོལ་བ། །རིག་པ་ཆིག་ཚུགས་ལམ་ཁྱེར་གྱིས། །ལྟ་སྟངས་དོར་ཤུལ་སྤྲོས་བྲལ་ངང༌། །ཞེས་གསུང་ངོ༌། །
	འགྲོ་རྣམས་གཟིགས་པ་རི་རིའི་ཞལ་སྔ་ནས། གཉིས་མེད་གཉིས་སུ་སྣང་བ་ཡི། །བློ་དེ་འཁྲུལ་པའི་སྣང་བ་སྟེ། །འདི་ཡིས་སྲིད་པའི་ཉིང་མཚམས་སྦྱོར། །སྣང་བ་རང་གྲོལ་དེར་ལྟོས་དང༌། །ཞེས་གསུང་ངོ༌། །
	ཟུང་འཇུག་གི་རྣལ་འབྱོར་མ་བྷ་རི་སུ་ཁའི་ཞལ་སྔ་ནས། མ་དག་དྲི་མ་ཅན་གྱི་བློ། །ཉ་ལྕིབས་འོད་ཀྱི་སྣང་བ་ལ། །དངུལ་འཛིན་ཤེས་པ་སྐྱེས་པའི་ཚེ། །ཉ་ལྕིབས་དངུལ་གྱིས་སྟོང་པར་བྱོས། །ཞེས་གསུང་ངོ༌། །དེ་ཁོ་ན་ཉིད་རབ་ཏུ་སྣང་བ་རྡོ་རྗེའི་མགུར་ལས། ཡེ་ཤེས་ཀྱི་མདངས་རྣམ་པར་དྭངས་པ་ཞེས་བྱ་བའི་ལེའུ་སྟེ། གསུམ་པའོ།། །།
༈	སྤུ་རིས་ཡིད་ལ་མི་བྱེད་པ་ཏུ་མ་མ་ལའི་ཞལ་སྔ་ནས། ཡུལ་གྱིས་མ་བསླད་སོ་མའི་ངང༌། །མཛོད་སྤུའི་བར་ན་དབང་པོ་དྭངས། །སྣང་བ་རང་གྲོལ་ཡི་གེ་མིག །འདི་ཡིས་ཡིད་ལ་བྱེད་པ་འཇིག །ཅེས་གསུང་ངོ༌། །
	མྱུར་དུ་མངོན་པར་རྫོགས་པར་བྱང་ཆུབ་པའི་ཐབས་ལ་མཁས་པ་མེ་ཏི་ཏའི་ཞལ་སྔ་ནས། ཡུལ་གྱི་གསལ་ཆ་མ་འགགས་ལ། །ཤེས་པ་དེར་འཛིན་བྲལ་བ་ཅན། །རྟོག་པའི་འཕེན་ལས་རྣམ་གྲོལ་བ། །སྨིན་མའི་མཚམས་ལ་རབ་ཏུ་གནས། །ཞེས་གསུང་ངོ༌། །
	སྣང་བ་དཔེ་ཆར་ཤར་བ་མེ་ཁ་ལིའི་ཞལ་སྔ་ནས། ལམ་ལ་གང་འཕེན་རྟེན་འབྲེལ་འགྲོས། །འདི་ལ་གདམས་ངག་ཡུལ་གྱིས་སྟོན། །ཚོགས་དྲུག་དཔེ་ཆར་ཤར་བ་ཡིས། །རྟོགས་པའི་རྐྱེན་སྐུལ་སྣང་བས་བྱེད། །ཅེས་གསུང་ངོ༌། །
	ཆོས་ཀྱི་དབྱིངས་ཀྱི་ཡེ་ཤེས་ཐུགས་སུ་ཆུད་པ་མོ་བ་མ་ལ་སི་ཏིའི་ཞལ་སྔ་ནས། ལམ་གྱི་གྲོགས་སུ་འགྱུར་བ་ནི། །གཅིག་ཏུ་ངེས་པ་མ་ཡིན་ཏེ། །རྟོགས་པའི་རྟེན་དུ་གང་གྱུར་བ། །དེ་ནི་ལས་ཀྱི་ཕྱག་རྒྱ་ཡིན། །ཞེས་གསུང་ངོ༌། །
	དམིགས་མེད་ཉམས་སུ་མྱོང་བ་ཀ་ལ་བའི་ཞལ་སྔ་ནས། མཉམ་བཞག་མི་བསྐྱར་བཤིག་རྗེས་བལྟ། །དམིགས་བྲལ་ཤེས་པ་འཛིན་ལས་གྲོལ། །དེ་ཚེ་དུས་ཀྱི་རྗེས་མི་འབྲང༌། །རྣམ་རྟོག་ཆོས་ཉིད་ངང་དུ་གྲོལ། །ཞེས་གསུང་ངོ༌། །
	གཏི་མུག་ལམ་དུ་སློང་བ་མོ་བྷ་ཏ་ལའི་ཞལ་སྔ་ནས། བྱིང་རྒོད་བྱ་རས་མ་སླེབས་པའི། །གསལ་དྭངས་ཕྱེད་པའི་འཕྲོ་ལ་བཤིག །རྗེས་བསྲང་བ་ནི་སྒོམ་པའི་གནད། །འདི་ཡིས་ཕྲ་རགས་དྲི་མ་སེལ། །ཞེས་གསུང་ངོ༌། །
	བརྡ་ལས་གོ་བ་ལོན་པ་ཀ་ན་པའི་ཞལ་སྔ་ནས། རྩ་བ་རང་ངོ་བརྡ་ཡིས་རྟོགས། །ངེས་པ་བླ་མའི་གསུང་ལས་སྐྱེ། །དོན་མཐོང་བས་ནི་སྒྲོ་འདོགས་ཆོད། །མཁའ་འགྲོའི་མཐུ་ཡིས་བར་ཆད་སེལ། །ཞེས་གསུང་ངོ༌། །
	རང་གི་ཚིག་རྒྱུན་དུ་བྱེད་པའི་སྨོན་ལམ་ལ་གནས་པ་མོ་མོ་ཧ་རི་སུ་ཀའི་ཞལ་སྔ་ནས། ཡང་དག་དོན་ལ་ཡི་གེ་མེད། །སྨྲ་བསམ་བརྗོད་པའི་ཡུལ་ལས་འདས། །བླ་མའི་བརྡ་ཐབས་ཆེ་བ་ཡིས། །བརྟག་པའི་འཆར་སྒོ་འབྱེད་པར་འགྱུར། །ཞེས་གསུང་ངོ༌། །
	རྟོགས་པ་གྲུ་བཟོ་ལས་མཁས་པ་ཀནྟི་པའི་ཞལ་སྔ་ནས། དམིགས་པ་མ་བཅོས་བློ་རྟེན་ཞིག །མཚན་མ་རང་གྲོལ་སྒོམ་དང་བྲལ། །འཛིན་རྟོག་སྤྲོས་བྲལ་རྣམ་རྟོག་ནུབ། །ཉམས་ལེན་གྲོལ་བས་གྲོལ་བ་ཐོབ། །ཅེས་གསུང་ངོ༌། །
	སེམས་རྣམ་པར་དབེན་པའི་རྣལ་འབྱོར་མ་ཤྲཱི་མ་ནུ་རའི་ཞལ་སྔ་ནས། བློ་རྟོགས་མ་ཞུགས་ཐ་མལ་གྱི། །ཤེས་པ་དེ་སྙེད་གཉུག་མ་ཡི། །རང་ག་བཅོས་བསླད་དང་བྲལ་བ། །བསམ་དུ་མེད་དོ་སྒོམ་དང་བྲལ། །ཞེས་གསུང་ངོ༌། །
	རང་རིག་བློ་རྟེན་དང་བྲལ་བ་དའུ་བ་རིའི་ཞལ་སྔ་ནས། ཆོས་རྣམས་གཞི་ཡིས་སྟོང་པའི་སར། །ཤེས་པ་ཡུལ་མེད་བློ་རྟེན་བཤིག །དབྱིངས་དེར་རྟོག་པའི་རྩ་བ་བྲལ། །ཡིད་ལ་མི་བྱེད་རྩོལ་ལས་འདས། །ཞེས་གསུང་ངོ༌། །
	གཉིས་མེད་ཡེ་ཤེས་ཀྱི་རྣལ་འབྱོར་མ་ཀང་ཀ་དྷ་རིའི་ཞལ་སྔ་ནས། ཐོག་མ་ཐ་མ་དབུས་མི་དམིགས། །རིག་པ་མཁའ་ལྡིང་རྟེན་མི་འཚོལ། །རྩ་བྲལ་ནམ་མཁའི་རྗེས་ཐོབ་ཅན། །བསམ་མེད་ཉམས་མྱོང་དམིགས་དང་བྲལ། །ཞེས་གསུང་ངོ༌། །
	རྣམ་རྟོག་གཞི་མེད་དུ་མཐོང་བ་ཨུ་ཏི་པའི་ཞལ་སྔ་ནས། ཆོས་རྣམས་གཞི་མེད་སྐྱེ་འགག་གྲོལ། །རྟོག་བྲལ་བློ་ཡིས་མ་གོས་པ། །དྲི་མེད་མཚན་མ་རང་སར་དེངས། །རིག་པ་གཅེར་བུ་དེར་ལྟོས་དང༌། །ཞེས་གསུང་ངོ༌། །
	སེམས་ཀྱི་དོན་དང་རྗེས་སུ་འབྲེལ་བར་བྱེད་པའི་ཡེ་ཤེས་ཀྱི་མཛོད་འཛིན་མ་ཤྲཱི་བི་སུ་པའི་ཞལ་སྔ་ནས། རིག་པ་བསྒྲིམས་ནས་གློད་པ་ཡི། །ངང་དེར་ཕྲ་རགས་རྟོག་པ་ཡ་ལ། །སྤུ་རིས་མེད་པ་དྲན་མེད་དབྱིངས། །དྲི་མེད་ཡེ་ཤེས་འཆར་བའི་ས། །ཞེས་གསུང་ངོ༌། །
	གཉུག་མ་སྲང་དུ་ཚུད་པ་ཀམྤ་ལའི་ཞལ་སྔ་ནས། ཡུལ་གྱི་གསལ་ཆ་མ་འགགས་པའི། །ཤེས་པ་དེར་འཛིན་བྲལ་བའི་གནས། །རྟོག་པ་ཡལ་ས་སྣ་ཡི་རྩེར། །མ་ཡེངས་སྲང་དེར་ཡེ་ཤེས་འཆར། །ཞེས་གསུང་ངོ༌། །
	སྨོན་ལམ་ལ་གནས་པ་མོ་ན་རུ་ཏིའི་ཞལ་སྔ་ནས། མ་སྐྱེས་པ་ལ་འཆི་བ་མེད། །ཆོས་རྣམས་རང་གི་ངོ་བོས་དབེན། །མ་དྲན་པ་ལ་བརྗེད་པ་མེད། །བློ་ཡིས་མཐའ་གྲོལ་ཡིད་བྱེད་བྲལ། །ཞེས་གསུང་ངོ༌། །
	ངོ་སྤྲོད་གནད་ལ་ཕོག་པ་དྷ་ཀ་རའི་ཞལ་སྔ་ནས། ཡིད་ལ་མི་བྱེད་གཉུག་མའི་ལམ། །སྤུ་རིས་མ་དམིགས་རྟོག་པ་ཆོད། །བློ་རྟེན་དྲི་མ་སྙིང་ལ་དག །རྣམ་རྟོག་ཆོས་ཉིད་ངང་དུ་གྲོལ། །ཞེས་གསུང་ངོ༌། །
	ཆོས་བརྒྱད་དང་བྲལ་བ་མོ་ཤྲཱི་བྷ་ནིའི་ཞལ་སྔ་ནས། སྣ་ཚོགས་ཡུལ་སྣང་གཞི་མེད་དུ། །ཕུག་ཁྲུས་འཁྲུལ་པ་ཡུལ་ལས་ལྡོག །ཡེངས་མེད་ནམ་མཁའ་མདུང་ཚུགས་ཀྱི། །སྲང་དེར་རྟོག་པ་སྐྱེ་ལམ་ཆད། །ཅེས་གསུང་ངོ༌། །
	རྟོག་པའི་དྲི་མ་དག་པ་ས་པ་ཀ་ར་པའི་ཞལ་སྔ་ནས། རྟོག་པ་གྲོལ་བའི་རྗེས་ཐོབ་ནི། །ཡིད་ཀྱི་སྤུ་རིས་ངོས་གཟུང་བྲལ། །དམིགས་མེད་ངང་དེར་གློ་མཐའ་གྲོལ། །གཉུག་མ་ངོས་གཟུང་མེད་པར་སངས། །ཞེས་གསུང་ངོ༌། །
	འཁྲུལ་པའི་སྒྲོག་གྲོལ་བ་མོ་སུ་ཀ་སུ་ཀ་སི་ཏའི་ཞལ་སྔ་ནས། ཚོགས་དྲུག་ཡུལ་དུ་མ་སྤྱད་པའི། །དྲན་མེད་མྱ་ངན་འདས་པའི་ལམ། །རྣམ་པར་མི་རྟོག་ཆོས་ཀྱི་དབྱིངས། །ཡིད་དང་བྲལ་བས་ཕྱག་རྒྱ་ཆེ། །ཞེས་གསུང་ངོ༌། །
	ཆགས་སྡང་གྲོལ་བ་སརྦ་བྷ་ག་ལའི་ཞལ་སྔ་ནས། གཟུང་འཛིན་ལམ་གྱི་ས་བོན་གྱི། །དེ་ཉིད་སྐྱེ་བ་མེད་པའི་ངང༌། །ཆོས་རྣམས་རྩ་བྲལ་གཞི་ཡིས་སྟོང༌། །གཉིས་སྣང་གྲོལ་བས་འཁོར་འདས་མེད། །ཅེས་གསུང་ངོ༌། །
	སངས་རྒྱས་ཀྱི་ཞིང་ཡོངས་སུ་དག་པར་བྱེད་པའི་སྨོན་ལམ་ལ་གནས་པ་མོ་བཛྲ་ཏ་ལུའི་ཞལ་སྔ་ནས། རིག་པ་བསྒྲིམས་ནས་གློད་པ་ཡི། །ངང་དེར་ཡིད་ཕབ་སེམས་ངལ་བསོས། །རྟོག་པ་ཆོས་ཉིད་ངང་དུ་གྲོལ། །དེ་ཡིས་ཡེ་ཤེས་ལྔ་རྫོགས་བྱེད། །ཅེས་གསུང་ངོ༌། །
	གདམས་པ་ལྷ་ལས་གསན་པ་ཀམྤ་ལའི་ཞལ་སྔ་ནས། རྣམ་པར་རྟོག་པའི་རང་བཞིན་ནི། །ངོ་བོ་ཆོས་སྐུར་གྲོལ་གྱུར་ཀྱང༌། །སྐྱེ་བོས་མཐོང་བར་མི་འགྱུར་རོ། །རང་གསང་ཐབས་ཀྱིས་ཆོད་པ་ནི། །བླ་མའི་དུས་ཐབས་བསྟེན་པས་རིག །ཅེས་གསུང་ངོ༌། །
	རྟོག་བྲལ་རོའི་སྤྱོད་པ་ཅན་པུ་ཏྲ་ལའི་ཞལ་སྔ་ནས། འཇིག་རྟེན་བདེ་སྡུག་སྐྱེད་པའི་རྒྱུ། །དེ་ནི་ལས་ཡིན་སེམས་ལ་བསགས། །དེ་ཡི་ངོ་བོ་ཡིད་ཀྱི་ལས། །རིག་པ་སེམས་ཉིད་གདོད་ནས་དག །ཅེས་གསུང་ངོ༌། །
	ལས་ཀྱི་ས་བོན་བསྲེགས་པ་སུ་ཀ་ཏོའི་ཞལ་སྔ་ནས། ཡེངས་ནས་གནས་པའི་བར་དུ་ནི། །རིག་པ་སོ་ཟིན་དྲན་པ་འཁྱིལ། །ངོ་བོ་འཛིན་རྟོག་ལས་གྲོལ་བ། །བློ་ཡི་སྣང་བ་གཞི་རྩ་བྲལ། །ཞེས་གསུང་ངོ༌། །
	ཧ་ཧ་ཧའི་གད་རྒྱང་ཅན་ཨ་ཧ་རའི་ཞལ་སྔ་ནས། འཁོར་བ་སྤངས་པའི་ཕ་རོལ་ན། །མྱ་ངན་འདས་པ་ཡོད་མ་ཡིན། །འཁོར་བ་རང་བཞིན་མེད་པ་ཡི། །མཚང་དེ་མྱ་ངན་འདས་པའོ། །ཞེས་གསུང་ངོ༌། །
	འགྲོ་བ་ཐུགས་རྗེས་འཛིན་པ་ནཱ་ག་བོ་དྷིའི་ཞལ་སྔ་ནས། ངོ་བོ་ཅིར་ཡང་སྣང་བ་སྟེ། །རང་བཞིན་ཅིར་ཡང་མ་ཡིན་ནོ། །མཚན་ཉིད་གཞི་རྩ་བྲལ་བ་ཅན། །སྐྱེ་མེད་ངོ་བོ་ཉིད་ལྟོས་དང༌། །ཞེས་གསུང་ངོ༌། །
	ལས་དང་འཇུག་པའི་སྟོབས་དང་ལྡན་པ་མོ་ཤྲཱི་སི་ཏིའི་ཞལ་སྔ་ནས། དྲན་ནས་བརྗེད་པའི་མཚམས་དེ་ན། །བློ་དང་བྲལ་བའི་ཡེ་ཤེས་གནས། །རྐྱེན་བྲལ་དབུས་ན་རབ་ཏུ་འགེངས། །དེ་མཐོང་ན་ནི་གྲོལ་བར་འགྱུར། །ཞེས་གསུང་ངོ༌། །
	བདེན་འཛིན་མི་བསྟེན་མ་དབང་ནའི་ཞལ་སྔ་ནས། ཡུལ་སྣང་དཀར་དམར་སྣ་ཚོགས་ལ། །རྐྱེན་གྱིས་སྣང་བའི་དུས་ཉིད་དུ། །སྐྱེ་བ་མེད་དང་བྲལ་བ་ཡི། །བདེན་པ་ཟད་པ་མིག་གིས་སྟོང༌། །ཞེས་གསུང་ངོ༌། །
	ཡེ་ཤེས་ཀྱི་སྤྱན་དང་ལྡན་པ་དྷ་རི་སུ་ཁའི་ཞལ་སྔ་ནས། དངོས་པོ་གཅིག་ལ་ཐ་དད་དུ། །སྣང་བའི་གནད་ཀས་དངོས་པོའི་ཆོས། །སེམས་ལས་ཕྱིར་གྱུར་ཕ་རོལ་ན། །དོན་དེ་ཡོད་པ་མ་ཡིན་ནོ། །ཞེས་གསུང་ངོ༌། །
	བློའི་མཐའ་གྲོལ་བ་ར་ཏ་ནའི་ཞལ་སྔ་ནས། མ་སྐྱེས་དངོས་གཞི་རྩ་བ་བྲལ། །གཞི་མེད་བློ་འདས་དེ་ཁོ་ན། །དྲན་མེད་དབྱིངས་ན་གནས་པ་ནི། །དྭངས་མ་རྐྱེན་གྱིས་བསླད་མི་བྱ། །ཞེས་གསུང་ངོ༌། །
	ཉོན་མོངས་པ་མི་སྡུད་པར་བྱེད་པའི་སྟོབས་དང་ལྡན་པ་མོ་ཙ་དི་ལའི་ཞལ་སྔ་ནས། ཚོགས་དྲུག་ཇི་ལྟར་ཤར་གྱུར་ཀྱང༌། །བདེན་འཛིན་བཅད་པས་བག་མི་ཆགས། །འཁྲུལ་པའི་རྒྱུ་གྲོལ་ལས་མི་སོག །འཁོར་བ་རང་སར་གྲོལ་བར་འགྱུར། །ཞེས་གསུང་ངོ༌། །
	དཔའ་བོ་རྡོ་རྗེ་ཨ་ཀ་རའི་ཞལ་སྔ་ནས། འཁོར་བར་སྐྱེ་བའི་རྒྱུ་དེ་ལས། །དེ་ནི་ཉོན་མོངས་པས་བསྐྱེད་དེ། །ཉོན་མོངས་ཡིད་ཡིན་གཞི་རྩ་བྲལ། །དེ་མཐོང་སྲིད་པའི་འཁོར་ལོ་འཇིག །ཅེས་གསུང་ངོ༌། །
	རྫུ་འཕྲུལ་གྱི་འོད་དང་ལྡན་པ་མོ་ཤྲཱི་པ་ར་ནིའི་ཞལ་སྔ་ནས། སྐྱེ་མེད་ངང་ལས་སྣ་ཚོགས་ཤར། །ཤར་བ་དེ་ཉིད་སྐྱེ་མེད་ལས། །མ་འདས་ཆུ་དང་འཁྱགས་པ་བཞིན། །དབྱེར་མེད་རྟོགས་ན་ཕྱག་རྒྱ་ཆེ། །ཞེས་གསུང་ངོ༌། །
	སྣང་བའི་རང་མཚང་གཟིགས་པ་ལ་ལནྟའི་ཞལ་སྔ་ནས། གཟུགས་ནི་གཟུགས་ཀྱིས་སྟོང་པ་སྟེ། །རང་བཞིན་མེད་པའི་ཆོས་རྣམས་ལ། །འཁོར་བ་དང་ནི་མྱ་ངན་འདས། །རྨི་ལམ་དུ་ཡང་མ་མཐོང་ངོ༌། །ཞེས་གསུང་ངོ༌། །
	མི་རྟོག་པའི་ཡེ་ཤེས་དང་ལྡན་པ་མོ་ཏ་པ་ས་རིའི་ཞལ་སྔ་ནས། མ་དང་སྲིང་མོ་བུ་མོ་ཡི། །ཐ་དད་སྒོ་ནས་བོས་པའི་མིང༌། །འགྲོ་བ་བཟང་མོའི་ངོ་བོ་ལས། །མ་གྱུར་པ་འདི་ངོ་མཚར་ཡུལ། །ཞེས་གསུང་ངོ༌། །
	རྩོལ་བ་དང་བྲལ་བ་ས་མུ་དྲའི་ཞལ་སྔ་ནས། མཐུན་འཇུག་བཀྲོལ་བའི་རྗེས་དེ་ལ། །སྣང་བ་རྩ་བྲལ་མཚན་མ་གྲོལ། །འཛིན་མེད་རང་གི་བློ་རྟེན་ཞིག །མ་བྱས་ཤེས་པ་དེར་ལྟོས་ཤིག །ཅེས་གསུང་ངོ༌། །
	བདུད་དང་གཞན་སྨྲ་བར་བྱེད་པས་མི་ཚུགས་པའི་སྟོབས་དང་ལྡན་པ་མོ་བི་མ་ལ་སི་ཏའི་ཞལ་སྔ་ནས། འཇིག་རྟེན་སྣ་ཚོགས་ལས་ལས་བྱུང༌། །སྣ་ཚོགས་རང་གི་ངོ་བོས་སྟོང༌། །རྒྱ་མཚོའི་ནང་གི་གཟའ་སྐར་བཞིན། །བདེན་པར་འཛིན་པ་འཁྲུལ་པའི་བློ། །ཞེས་གསུང་ངོ༌། །
	ཆོས་རྣམས་རང་བཞིན་མེད་པར་ཤེས་པ་བྱ་ཏྲི་བའི་ཞལ་སྔ་ནས། ཉམས་སུ་མྱོང་བས་ངོས་གཟུང་བྲལ། །སེམས་ཉིད་རྩ་བྲལ་དེར་ངོས་ཟིན། །སྣ་ཚོགས་སྣང་ལ་རང་བཞིན་མེད། །ཆོས་རྣམས་གཞི་མེད་དེར་ངོས་ཟིན། །ཞེས་གསུང་ངོ༌། །
	རྣམ་པར་རྟོག་པ་འབིགས་པའི་ཡེ་ཤེས་དང་ལྡན་པ་མོ་རཏྣ་སིདྡྷིའི་ཞལ་སྔ་ནས། གཟུགས་ནི་དྲི་ཟའི་གྲོང་ཁྱེར་འདྲ། །སྒྲ་རྣམས་བྲག་ཅའི་རྣམ་པ་ཅན། །ཡིད་ནི་རྨི་ལམ་འཕར་མ་བཞིན། །རང་བཞིན་གང་ཡང་མ་མཐོང་ངོ༌། །ཞེས་གསུང་ངོ༌། །
	ཐབས་ལས་མི་འདའ་བའི་ཡེ་ཤེས་ཅན་ཛྷ་ན་ཀ་རའི་ཞལ་སྔ་ནས། དམིགས་པས་གཟུང་བ་ཡིད་ཀྱི་ལས། །བཤིག་པས་དྭངས་མ་གསལ་བར་འགྱུར། །དཔེར་ན་འཕྲུལ་གྱི་མེ་ལོང་བཞིན། །བློ་འཛིན་དྲི་མ་བསྟེན་མི་བྱ། །ཞེས་གསུང་ངོ༌། །
	ཤེས་རབ་ཀྱི་ཕ་རོལ་ཏུ་ཕྱིན་པ་ལ་རང་བཞིན་གྱིས་གོམས་པའི་རྣལ་འབྱོར་མ་དེ་ཝ་ས་རིའི་ཞལ་སྔ་ནས། ལྷན་ཅིག་སྐྱེས་པའི་ཡེ་ཤེས་ནི། །གང་གི་རྒྱུད་ལ་སྐྱེས་པའི་ཚེ། །ཉམས་སུ་མྱོང་བ་བརྗོད་མི་ནུས། །བརྡ་ཡིས་མཚོན་པ་ཐབས་ཀྱི་གནད། །ཅེས་གསུང་ངོ༌། །
	ཡེ་ཤེས་ཀྱི་མཛོད་འཛིན་མ་སི་ར་ནུ་པའི་ཞལ་སྔ་ནས། རིག་པ་བསྒྲིམས་ནས་གློད་པ་ཡི། །ངང་དེར་ཕྲ་རགས་རྟོག་པ་ཡ་ལ། །སྤུ་རིས་མེད་པ་དྲན་མེད་དབྱིངས། །དྲི་མེད་ཡེ་ཤེས་འབར་བའི་ས། །ཞེས་གསུང་ངོ༌། །
	དཔལ་གྱི་མཛོད་འཛིན་མ་ར་སི་ནའི་ཞལ་སྔ་ནས། གཉུག་མ་རྒྱུད་ལ་སྐྱེས་པ་ཡི། །ཤེས་པ་འདི་འདྲ་བརྗོད་མི་ནུས། །ཆོས་རྣམས་ངོ་བོས་དབེན་པ་ཡི། །གཤིས་དེ་བློ་ཡི་ཡུལ་མ་ཡིན། །ཞེས་གསུང་ངོ༌། །
	དེ་ཁོ་ན་ཉིད་རབ་ཏུ་སྣང་བ་རྡོ་རྗེའི་མགུར་ལས། གཉུག་མ་རང་གི་ངོ་བོ་གཟིགས་པ་ཞེས་བྱ་བའི་ལེའུ་སྟེ། བཞི་པའོ།། །།
༈	འཇིག་རྟེན་གྱི་བྱ་བ་བཏང་ཞིང་རྒྱལ་རིགས་དམན་པའི་ས་གཟུང་བ་དཱ་རི་ཀ་པའི་ཞལ་སྔ་ནས། འདི་ལྟར་འདི་ལ་སེམས་གནས་པ། །དེ་ནི་མཉམ་པར་བཞག་པའོ། །བློ་ལྡན་དཔའ་བོས་འདུས་བྱས་དང༌། །འདུས་མ་བྱས་ཀྱི་གནད་ལ་བལྟ། །ཞེས་གསུང་ངོ༌། །
	ཐུགས་རྗེའི་དཔལ་ལྡན་ལི་ཏ་པུ་ཀའི་ཞལ་སྔ་ནས། ཀྱེ་མ་མཚན་མའི་འདུ་ཤེས་ནི། །བཤིག་ནས་མཚན་མེད་ལ་གནས་ན། །དེ་ཡིས་ཆོས་རྣམས་མ་ལུས་པ། །སྟོང་པར་རབ་ཏུ་ཤེས་པར་འགྱུར། །ཞེས་གསུང་ངོ༌། །
	འཇིག་རྟེན་གྱི་བྱ་བ་གནས་སུ་བཏང་བ་ཨུ་ན་ལ་ནའི་ཞལ་སྔ་ནས། གདོད་ནས་མ་སྐྱེས་རང་གི་སེམས། །འོད་གསལ་བ་ཡི་རང་བཞིན་ཅན། །ཀྱེ་མ་དོན་དམ་བྱང་ཆུབ་སེམས། ནམ་མཁའ་དང་མཚུངས་འདུས་མ་བྱས། །ཞེས་གསུང་ངོ༌། །
	བདེ་བའི་འབྱུང་གནས་མ་ཤྲཱི་ལ་ལི་ཏའི་ཞལ་སྔ་ནས། སྒྱུ་མའི་རྟ་དང་གླང་པོ་ལྟར། །སྣང་བའི་དུས་ན་ངོ་བོས་སྟོང༌། །ཀྱེ་མ་རྣམ་རྟོག་གིས་བརྟགས་པའི། །ཞེན་ཡུལ་དེ་ཉིད་གཞི་ཡིས་སྟོང༌། །ཞེས་གསུང་ངོ༌། །
	སྒྲོལ་མའི་བྱིན་རླབས་ཞུགས་པ་ཀམྤ་ལའི་ཞལ་སྔ་ནས། དང་པོ་ཤེས་བྱ་རྣམ་རྟོག་ཏུ། །མ་ཤེས་འཁོར་བ་སྟོང་མི་འགྱུར། །ངོ་བོ་གཞི་མེད་རྩ་བ་བྲལ། །འདི་ལ་རང་བཞིན་ཡོད་མ་ཡིན། །ཞེས་གསུང་ངོ༌། །
	དད་པའི་སྟོབས་ཅན་མ་སུ་ཀ་རཏྣའི་ཞལ་སྔ་ནས། ཆུ་ཤིང་གི་ནི་སྙིང་པོ་བཞིན། །ཆོས་རྣམས་སྙིང་པོ་མེད་པ་ཅན། །བདག་མེད་རྟོགས་པ་དོན་གྱི་མཆོག །དེ་མཐོང་སྲིད་པ་ཧྲུལ་པོར་བྱེད། །ཅེས་གསུང་ངོ༌། །
	བརྡ་ལ་ཤེས་རབ་ཀྱི་མིག་བྱེ་བ་ཀ་ན་ཡེ་ན་བའི་ཞལ་སྔ་ནས། ཀྱེ་མ་རང་བཞིན་མ་བཅོས་པའི། །ཤེས་པ་རང་རྐྱར་མི་འགྱུར་རོ། །མ་བྱས་ཤེས་པ་སོ་མ་ནི། །གཉེན་པོ་མ་བྲལ་ལྷུག་པར་གནས། །ཞེས་གསུང་ངོ༌། །
	རྒྱ་མཚོའི་མདངས་ལེན་མ་ཛྷ་ན་སིདྡྷའི་ཞལ་སྔ་ནས། ཤེས་པ་རྟེན་མེད་བདག་པོ་བྲལ། །གཅེར་བུ་བློ་ཡིས་མ་གོས་པ། །ཤེས་པ་རང་ག་སྐྱེ་འགག་གྲོལ། །རྟོག་པས་མ་གོས་དྲི་མ་མེད། །ཅེས་གསུང་ངོ༌། །
	རྟོགས་པ་ཕྱག་རྒྱ་མ་ལས་ཤར་བ་ཨ་ནནྡའི་ཞལ་སྔ་ནས། ཆོས་རྣམས་རང་བཞིན་དངོས་མེད་ལ། །དོན་དེ་བྱིས་པས་མི་ཤེས་པས། །རང་བཞིན་སྐྱེ་བ་མེད་པའི་བདག །བླ་མའི་གསུང་ལས་ངེས་མཐོང་འགྱུར། །ཞེས་གསུང་ངོ༌། །
	དཔལ་གྱི་འོད་ཟེར་ཛམྦྷ་ལའི་ཞལ་སྔ་ནས། སྐྱེ་མེད་མཚན་མའི་དངོས་པོ་ཡི། །འདུ་ཤེས་རྣམ་པར་གྲོལ་གྱུར་ན། །ཕྱི་དང་ནང་གི་སྐྱེ་མཆེད་ལ། །ཀུན་ཏུ་སྤྱོད་པར་མི་འགྱུར་རོ། །ཞེས་གསུང་ངོ༌། །
	དབང་ལས་རྟོགས་པ་ཤར་བ་ཨུ་ཏི་ཀུ་པ་ཏིའི་ཞལ་སྔ་ནས། གཟུགས་དང་ཚོར་བ་འདུ་ཤེས་དང༌། །འདུ་བྱེད་རྣམ་པར་ཤེས་པ་ནི། །རང་གི་ངོ་བོས་རྣམ་པར་དབེན། །གཞི་མེད་རྩ་བྲལ་དེར་ལྟོས་དང༌། །བདེན་པ་ངར་འཛིན་གཞི་ལ་འཇིག །ཅེས་གསུང་ངོ༌། །
	ཤེས་རབ་འབྱུང་གནས་མ་ཤྲཱི་དུ་ཀ་རིའི་ཞལ་སྔ་ནས། གློ་བུར་རྐྱེན་ལས་སྐྱེས་པ་ཡི། །དྲན་རིག་རྟོག་པ་བདེན་པས་སྟོང༌། །འགྲོ་འོང་མེད་པའི་འོད་གསལ་ལས། །འདི་ལ་འཁོར་འདས་ཡོད་རེ་ཀན། །ཞེས་གསུང་ངོ༌། །
	བདག་མེད་མས་བྱིན་གྱིས་བརླབས་པས་ག་ལ་པའི་ཞལ་སྔ་ནས། དཔལ་ལྡན་ཐུགས་ཀྱི་དཀྱིལ་འཁོར་གྱི། །ཡེ་ཤེས་མེ་ལོང་དེར་ལྟོས་དང༌། །འདས་དང་མ་འོངས་ད་ལྟར་གྱི། །ཆོས་རྣམས་སྟོང་པར་གསལ་བར་འགྱུར། །ཞེས་གསུང་ངོ༌། །
	བདེན་པའི་སྟོབས་དང་ལྡན་མ་སིངྒ་སིང་ངའི་ཞལ་སྔ་ནས། ཀྱེ་མ་ཡོངས་སུ་སྐྱོ་བའི་ཡིད། །མ་སྐྱེས་བླ་མེད་མཆོག་གི་ལམ། །རྙེད་པར་གྱུར་པ་མ་ཡིན་པས། །འཁོར་བ་ལས་ནི་ཡིད་དབྱུང་བྱ། །ཞེས་གསུང་ངོ༌། །
	ཁརྶ་པཱ་ཎི་ལ་བསྐོར་བ་བྱས་པས་དབུགས་ཕྱིན་པ་ན་རི་ཀའི་ཞལ་སྔ་ནས། བླ་མའི་བརྡ་ལས་ངེས་རྙེད་པས། །དེས་ནི་ཆོས་རྣམས་སྟོང་པར་རིག །བྱིས་པས་མེད་པའི་ཆོས་ལ་རྟོག །དེས་ནི་ལས་ལས་གྲོལ་མི་འགྱུར། །ཞེས་གསུང་ངོ༌། །
	འགྲོ་བའི་དུག་སེལ་མ་དྷརྨ་ལང་ཀེའི་ཞལ་སྔ་ནས། དངོས་པོ་ཡི་ནི་མཚང་རིག་པས། །དངོས་མེད་ཡོངས་སུ་ཤེས་པར་འགྱུར། །ཆོས་རྣམས་སྒྱུ་མའི་རང་བཞིན་ལས། །མ་འདས་བདེན་པར་འཛིན་པ་འཁྲུལ། །ཞེས་གསུང་ངོ༌། །
	འོད་གསལ་ནང་འཕྲད་པ་ཙནྟི་པའི་ཞལ་སྔ་ནས། འོད་གསལ་འགྲོ་འོང་མེད་པ་ཡི། །བསམ་མེད་སྒོམ་དང་བྲལ་བ་ནི། །གཉུག་མ་སྲང་དུ་ཆུད་པ་ལས། །འཆར་འགྱུར་གཞན་གྱི་སྤྱོད་ཡུལ་མིན། །ཞེས་གསུང་ངོ༌། །
	ནོར་བུའི་སྤྱན་ལྡན་མ་བྷ་ར་ཨ་ར་ལིའི་ཞལ་སྔ་ནས། སྣ་རྩེར་ཡིད་བཅིངས་གནད་ཀྱི་གསང༌། །མ་ཡེངས་མི་རྟོག་སྐྱེ་བའི་ས། །ཀ་ར་ན་ཡིས་བདེ་རླུང་གཟུང༌། །བདེ་ཆེན་ཐིག་ལེ་གནས་པར་བྱེད། །ཅེས་གསུང་ངོ༌། །
	ཟག་མེད་ཀྱི་བདེ་བ་ལས་རྒྱལ་བ་ཤྲཱི་ཀྵུ་ཏིའི་ཞལ་སྔ་ནས། བསྐལ་པ་གངྒཱའི་བྱེ་སྙེད་དུ། །གསེར་གྱིས་རྒྱལ་བར་མཆོད་པ་གུས། །བླ་མའི་བ་སྤུའི་ཁུང་གཅིག་ལ། །བསྐུ་མཉེ་སོང་བ་ཁྱད་པར་འཕགས། །ཞེས་གསུང་ངོ༌། །
	ཐུགས་རྗེའི་འོད་ཟེར་ཅན་སུ་ཀ་དྷ་ནའི་ཞལ་སྔ་ནས། བསོད་ནམས་ཏིལ་དང་རི་རབ་ཁྱད། །སུ་ཞིག་ཐར་པའི་གྲོང་མཆོག་འདོད། །བླ་མ་གཙུག་ཏུ་བཀུར་བར་བྱ། །འདི་བརྗེད་མཆོག་གི་དངོས་གྲུབ་ཡལ། །ཞེས་གསུང་ངོ༌། །
	མ་རིག་སྒོ་ངའི་སྦུབས་འབྱེད་པ་ཨ་ལི་བའི་ཞལ་སྔ་ནས། སྣང་བ་གཟུགས་ཀྱི་ངོ་བོས་སྟོང༌། །ཆོས་རྣམས་སྒྱུ་མར་བློ་ཐག་གཅད། །བདེན་འཛིན་རྒྱུད་ལ་བསྟེན་མི་བྱ། །གྲུབ་མཐའི་ལྟ་བ་འདོད་པ་སྤང༌། །ཞེས་གསུང་ངོ༌། །
	བརྩོན་འགྲུས་ཀྱི་སྟོབས་དང་ལྡན་པ་མ་རི་དྷ་རུའི་ཞལ་སྔ་ནས། གང་ལ་མངོན་པར་ཞེན་པ་ཡི། །བློ་དེ་ཐོངས་ཤིག་བདུད་ཡིན་ནོ། །གཉིས་སྣང་ཤེས་པ་གྲོལ་གྱུར་ན། །འཁྲུལ་པ་ཆོས་ཉིད་ངང་དུ་དྭངས། །ཞེས་གསུང་ངོ༌། །
	བརྡ་ལས་དོན་མཐོང་བས་འཁྲུལ་པའི་སྒྲོག་བཅད་པ་སུ་ཏ་ལ་ལི་པའི་ཞལ་སྔ་ནས། ཉོན་མོངས་གཉེན་པོར་མ་གོང་བའི། །ཆོས་ཀྱི་སངས་ལམ་རྙེད་མ་ཡིན། །ཀྱེ་མ་རྒྱུད་དང་མ་འབྲེལ་བའི། །ལྟ་སྒོམ་མིང་ཡིན་ཅི་རུ་རུང༌། །ཞེས་གསུང་ངོ༌། །
	བསོད་ནམས་ཀྱི་རྒྱན་ལྡན་སུ་རི་ཀ་རིའི་ཞལ་སྔ་ནས། མ་བཅོས་རྣལ་མའི་ཐིག་ལེ་ནི། །སྙིང་ལ་བརྟན་ནས་འཁྲུལ་པ་འཇིག །ཤེས་པ་རྐྱེན་གྱིས་མི་བསླད་དོ། །ཡུལ་གྱི་རྗེས་སུ་འབྲངས་གྱུར་ན། །ཁྲོ་བོའི་རིག་པ་བརྟེན་པར་བྱེད། །ཅེས་གསུང་ངོ༌། །
	དུར་ཁྲོད་ཀྱི་ཀེང་རུས་མཐོང་བ་ལས་རྟོགས་པ་ཤར་བ་ཀུ་མུ་རི་པའི་ཞལ་སྔ་ནས། ཇི་ལྟར་ལྷ་དབང་བརྒྱ་བྱིན་གྱི། །མིང་དེ་གང་ལ་ཡོངས་བཙལ་ཀྱང༌། །ཕྱོགས་རྣམས་ཀུན་ནས་མི་རྙེད་ལྟར། །ལུས་ལ་བདག་ཀྱང་དེ་བཞིན་ནོ། །ཞེས་གསུང་ངོ༌། །
	ཟབ་མོ་དཔལ་གྱི་འོད་ཟེར་ལྡན་མའི་ཞལ་སྔ་ནས། རྨི་ལམ་དུ་ཡང་ཡོད་པ་རུ། །མ་མཐོང་བཙལ་བས་མ་རྙེད་པ། །བྱང་ཆུབ་ལམ་ཡིན་བརྟག་པར་རིགས། །བདག་མེད་བསྒོམ་དང་རྣལ་འབྱོར་པ། །ཞེས་གསུང་ངོ༌། །
	སེམས་ལ་དབང་ཐོབ་པ་ཁ་དྷ་ག་ག་ཏི་པའི་ཞལ་སྔ་ནས། འོད་གསལ་དངོས་མེད་ངོ་བོས་སྟོང༌། །ཆོས་དབྱིངས་ཡེ་ཤེས་དེར་ལྟོས་དང༌། །སྟོང་ཉིད་རིག་པའི་རང་བཞིན་དུ། །འདུག་པ་ནུས་པའི་རྩལ་ཡིན་ཏེ། །མེ་ལོང་ལྟ་བུའི་ཡེ་ཤེས་སོ། །ཞེས་གསུང་ངོ༌། །
	ཐར་པའི་ལམ་སྟོན་མ་ཛྙ་ན་བཛྲའི་ཞལ་སྔ་ནས། མེ་ལོང་ལྟ་བུའི་ཡེ་ཤེས་ཟུང༌། །རིག་དང་སྟོང་པ་གཉིས་མེད་ལས། །མ་འདས་པ་ཉིད་ཡེ་ཤེས་ཡིན། །གསལ་བ་སོ་སོར་རྟོག་པ་ལ། །རྩལ་ནི་བྱ་བ་གྲུབ་པའོ། །ཞེས་གསུང་ངོ༌། །
	རྩ་རླུང་ལས་སུ་རུང་བ་དབེན་པ་ཨི་ལ་པའི་ཞལ་སྔ་ནས། ཆོས་རྣམས་རང་བཞིན་ངོ་བོས་སྟོང༌། །གང་གིས་རྨི་ལམ་ལྟ་བུར་ཤེས། །དེ་ལ་འཆིང་བ་མཐའ་དག་བྲལ། །སྐྱེ་དང་འཆི་བ་མི་མཐོང་ངོ༌། །ཞེས་གསུང་ངོ༌། །
	རྟོགས་པའི་དཔལ་དང་ལྡན་པ་མ་བ་སུ་དྷ་རའི་ཞལ་སྔ་ནས། སྟོང་པ་དག་ཀྱང་མ་མཐོང་བའི། །མིག་དེས་དངོས་པོའི་གནས་ཐབས་མཐོང༌། །འཁྲུལ་སྣང་དག་པའི་དུས་དེར་ནི། །སྐུ་གསུམ་ཞིང་ཁམས་འཆར་བར་འགྱུར། །ཞེས་གསུང་ངོ༌། །
	གནས་ངན་ལེན་དང་བྲལ་བ་ཀེ་དུ་ཨ་ལ་པའི་ཞལ་སྔ་ནས། ཇི་ལྟར་དེད་དཔོན་རྒྱ་མཚོ་ལས། །མ་ཕྱིན་གླིང་དོན་མི་འགྲུབ་ལྟར། །འཁོར་བའི་བློ་སྣ་མ་ལོག་པར། །ཐར་པའི་ལམ་རྙེད་མ་ཡིན་ནོ། །ཞེས་གསུང་ངོ༌། །
	ལེགས་པའི་འབྱུང་གནས་མ་སུ་ཁ་ཀུ་ལེའི་ཞལ་སྔ་ནས། བྱིས་པ་ཚེ་འདིར་མིག་བལྟས་ནས། །འཇིག་རྟེན་ཆེ་ཐབས་སྒྲུབ་པ་ནི། །ཕྱི་མ་རྣམ་སྨིན་སོག་པའི་རྒྱུ། །རང་མགོ་རང་གིས་འཚང་བར་བས། །ཞེས་གསུང་ངོ༌། །
	རྟོགས་པ་ཁྱད་པར་འཕགས་པ་ག་ན་པའི་ཞལ་སྔ་ནས། ཆོས་རྣམས་དངོས་པོ་མེད་པ་ཡི། །ངོ་བོ་ཉིད་ཀྱི་ཡེ་ཤེས་ནི། །གདོད་མ་ནས་ནི་རང་བཞིན་གྱིས། །རྣམ་པར་དག་པའི་རང་བཞིན་ཅན། །ཞེས་གསུང་ངོ༌། །
	དཔའ་མོ་བློ་གྲོས་བཟང་མོ་བྷ་ག་དྷ་རའི་ཞལ་སྔ་ནས། མ་སྐྱེས་མི་འགག་ཡི་གེ་མེད། །མཚན་མ་མེད་ཅིང་མཚན་ཉིད་མེད། །རྗེས་སུ་མི་མཐོང་མི་དམིགས་པར། །ཡང་དག་རྫོགས་པའི་བྱང་ཆུབ་མཐོང༌། །ཞེས་གསུང་ངོ༌། །
	བསགས་སྦྱངས་སྔོན་དུ་སོང་བའི་རྟེན་ལས་འཕྲོ་ཅན་ཙ་དུར་ཀི་པའི་ཞལ་སྔ་ནས། སྣང་སྟོང་སྐྱེ་བ་མེད་པ་ཡི། །རྐྱེན་དང་བྲལ་བའི་ཤེས་པ་ནི། །བློས་མ་བྱས་ཀྱི་རང་ག་སྟེ། །མ་བཅོས་རྣལ་མ་སྤྲོས་དང་བྲལ། །ཞེས་གསུང་ངོ༌། །
	པདྨ་འོད་ལྡན་མ་སུ་དྷ་རའི་ཞལ་སྔ་ནས། འདི་ལ་རྟག་དང་ཆད་ལ་སོགས། །གྲུབ་མཐའི་ལྟ་བས་རེག་མི་ནུས། །བློ་འདས་སྨྲ་བསམ་ཡུལ་མ་ཡིན། །ཡི་གེ་སྟོང་པ་མིང་ལས་གྲོལ། །ཞེས་གསུང་ངོ༌། །
	མཐོང་ལམ་གྱི་ཡེ་ཤེས་རྒྱུད་ལ་ཤར་བ་མ་ན་བའི་ཞལ་སྔ་ནས། ཆོས་རྣམས་དངོས་པོ་མེད་པ་ལས། །བྱུང་བ་ངོ་མཚར་རྨད་ཀྱི་ཆོས། །ལྟོས་དང་སྐལ་ལྡན་རིགས་ཀྱི་བུ། །མཐོང་ན་མཆོག་གི་སྐལ་བར་ལྡན། །ཞེས་གསུང་ངོ༌། །
	བདེ་བའི་འདོད་འཇོ་མ་ཤྲཱི་ས་བ་རིའི་ཞལ་སྔ་ནས། ངེས་པར་ཡང་དག་བརྟན་གྱུར་པ། །འདི་ནི་ལམ་གྱི་དམ་པ་སྟེ། །སྤངས་པ་མཐར་ཐུག་སངས་རྒྱས་ཀྱི། །ཡེ་ཤེས་བླ་མེད་ཡོངས་རྫོགས་བྱེད། །ཅེས་གསུང་ངོ༌། །
	མ་དད་པའི་སྣང་བ་སྒྱུར་ནུས་པ་ག་ན་ཀུ་ནུ་པའི་ཞལ་སྔ་ནས། སྐྱེ་བོ་འཁྲུལ་པའི་ངོ་གང་ལ། །འཁོར་བ་རང་རྒྱུད་པ་རུ་སྣང༌། །དེ་ནི་འཕགས་པའི་སྣང་བ་ལ། །སྒྱུ་མ་ཙམ་དུ་རབ་ཏུ་གཟིགས། །ཞེས་གསུང་ངོ༌། །
	བཟང་མོ་དགེ་བའི་འོད་ལྡན་མ་སུ་ཁ་དྷ་རིའི་ཞལ་སྔ་ནས། རྣལ་འབྱོར་པ་ཡི་སྣང་བ་ལ། །བདེན་རྫུན་གཉིས་སྣང་གྲོལ་བ་ཡིས། །འཁོར་བ་མཐོང་བར་མི་འགྱུར་ཏེ། །གདོད་ནས་ཞི་ཞིང་དག་པའི་དབྱིངས། །ཞེས་གསུང་ངོ༌། །
	གཉིད་ཀྱི་སྒྲིབ་པ་དག་པ་ཨང་ཙིང་བའི་ཞལ་སྔ་ནས། མཁའ་ལས་ཟླ་བ་ཆུ་ནང་དུ། །ནམ་དུ་ཡང་ནི་འཕོས་པ་མེད། །ཆུ་ཟླ་རང་གི་ངོ་བོས་སྟོང༌། །ཆོས་རྣམས་དེར་ཤེས་འཁྲུལ་པ་འཇིག །ཅེས་གསུང་ངོ༌། །
	རིག་པའི་རྒྱལ་མོ་ཨ་སུ་བྷ་ལའི་ཞལ་སྔ་ནས། ཡོད་པ་དང་ནི་མེད་པ་ཡི། །བློ་འཛིན་དེ་ནི་དྲི་མ་སྟེ། །རྣལ་འབྱོར་མཐའ་གཉིས་རྣམ་སྤངས་ལ། །དབུས་ལ་གནས་པར་མི་བྱའོ། །ཞེས་གསུང་ངོ༌། །
	དེ་ཁོ་ན་ཉིད་རབ་ཏུ་སྣང་བ་རྡོ་རྗེའི་མགུར་ལས། སྙིང་གི་མེ་ལོང་རྣམ་པར་དག་པ་ཞེས་བྱ་བའི་ལེའུ་སྟེ། ལྔ་པའོ།། །།
༈	དྲོད་ཀྱི་ཡེ་ཤེས་ཐོབ་པ་བོ་དྷི་ནི་པའི་ཞལ་སྔ་ནས། སྐྱེ་བོ་འཁྲུལ་པ་མ་ཁེགས་པས། །གཟུང་འཛིན་གཉིས་སུ་བལྟ་བའོ། །སེམས་བྱུང་དེ་ཡི་ཁམས་ཀྱིས་ནི། །མཚན་ཉིད་གཟུང་བས་ལོག་རྟོག་ཁེགས། །ཞེས་གསུང་ངོ༌། །
	ཤེས་རབ་ཀྱི་སྟོབས་ལྡན་མ་དྷི་རི་དྷ་ལའི་ཞལ་སྔ་ནས། རྟོག་པས་གཟུང་བས་སྐྱེ་མཆེད་ཀྱི། །སྒོ་དབྱེ་དབང་པོ་རྣམ་ལྔ་ཤར། །དེ་ཡིས་ཡུལ་ལ་ཞུགས་གྱུར་པས། །དུག་ལྔ་སྐྱེས་ནས་ལས་བསགས་པས། །སྲིད་པའི་འཁོར་ལོ་གྲུབ་པར་བྱས། །ཞེས་གསུང་ངོ༌། །
	འཇིགས་པ་ལྔ་དང་བྲལ་བ་སེང་གེ་བའི་ཞལ་སྔ་ནས། ཇི་ལྟར་མུན་པའི་རྒྱ་རུམ་ནི། །སྣང་བྱེད་ཉི་མས་བསལ་བ་ལྟར། །སྤྲོས་མེད་ལྷན་ཅིག་སྐྱེས་པ་ཡི། །ངང་དེར་ཆོས་རྣམས་དག་པར་འགྱུར། །ཞེས་གསུང་ངོ༌། །
	བྱིན་རླབས་ཀྱི་དཔལ་དང་ལྡན་མ་སུ་ཀ་ཏའི་ཞལ་སྔ་ནས། ཆུ་འཛིན་དག་ནི་ནམ་མཁའ་ལས། །དེངས་ཚེ་གཞན་དུ་ཡིབས་མིན་ལྟར། །མཚན་མ་རང་སར་གྲོལ་བ་ཡི། །དབྱིངས་ན་འཁོར་བ་ཡོད་མ་ཡིན། །ཞེས་གསུང་ངོ༌། །
	གཉིས་འཛིན་གྱི་མདུད་པ་ཁྲོལ་བ་ཀི་ལ་ལ་ཀིའི་ཞལ་སྔ་ནས། བདག་ཏུ་འཛིན་པ་འཁོར་བའི་རྒྱུ། །བདག་འཛིན་ཉོན་མོངས་ཞིང་ཡིན་ཏེ། །བདག་འཛིན་ལས་ཀྱི་ས་བོན་ནོ། །བདག་ཏུ་འཛིན་པ་འཁྲུལ་པའི་ལམ། །ཞེས་གསུང་ངོ༌། །
	དཔལ་མོ་ཤེས་རབ་བཟང་མོ་ཛྙ་ན་ལི་ཏ་རའི་ཞལ་སྔ་ནས། བདག་འཛིན་རྟོག་པའི་གཞི་ཡིན་ཏེ། །བདག་འཛིན་རྣམ་རྟོག་མ་མོ་ཡིན། །བདག་འཛིན་བག་ཆགས་སྣོད་ཡིན་ཕྱིར། །མ་སྤངས་མྱ་ངན་འདས་མི་འཐོབ། །ཅེས་གསུང་ངོ༌། །
	འཁོར་བའི་བདེ་བ་ལ་སྙིང་རྗེའི་གནས་སུ་གཟིགས་པ་ཙནྡྷ་ལི་པའི་ཞལ་སྔ་ནས། འདི་ལྟར་ཆོས་རྣམས་ཐམས་ཅད་ཀྱི། །རང་བཞིན་མཉམ་པ་ཉིད་ཡིན་ཏེ། །སྒྱུ་མ་ལྟ་བུར་ཤེས་པར་བྱ། །རྨི་ལམ་སྨིག་རྒྱུ་བྲག་ཅ་དངོས། །ཞེས་གསུང་ངོ༌། །
	གྱད་ཀྱི་སྟོབས་དང་ལྡན་མ་དྷ་ར་མ་ཧཱའི་ཞལ་སྔ་ནས། མིག་ཡོར་སྤྲུལ་པ་ཆུ་ཟླ་དང༌། །ཆོས་རྣམས་གཟུགས་བརྙན་ལས་མ་འདས། །ནམ་མཁའ་ལྟ་བུར་ཤེས་གྱུར་ན། །དུས་གསུམ་མི་དམིགས་སྤྲོས་བྲལ་འཆར། །ཞེས་གསུང་ངོ༌། །
	མཁའ་འགྲོ་མའི་བྱིན་རླབས་ཞུགས་པ་ཛ་ལ་སི་པའི་ཞལ་སྔ་ནས། འཛིན་བྲལ་རིག་པ་ཉམས་ལས་གྲོལ། །ཕྱག་རྒྱ་ཆེན་པོ་བློ་བྲལ་ལ། །བརྟགས་ན་འཁྲུལ་ལ་བསམས་ན་བསླད། །སྒོམས་ན་འཚལ་ལ་བཙལ་ན་འཇིག །ཅེས་གསུང་ངོ༌། །
	བཀྲ་ཤིས་དཔལ་འཛིན་མ་བི་མ་ལ་སིདྡྷིའི་ཞལ་སྔ་ནས། དཔྱད་ན་སྟོང་ལ་རེག་པ་འགག །སྣང་དང་སྟོང་པའི་རྐྱེན་དང་བྲལ། །བརྗོད་དུ་མེད་པར་ཚིག་ཏུ་བརྗོད། །ཆོས་རྣམས་མིང་མེད་ཡི་གེ་བྲལ། །ཚིག་གི་ལམ་ལས་འདས་པ་ཅན། །ཞེས་གསུང་ངོ༌། །
	ནོར་བུའི་འོད་ལྡན་མ་སུ་ཁ་དྷ་རིའི་ཞལ་སྔ་ནས། མཚན་མ་རང་ཞི་སྐྱེ་འགག་བྲལ། །མཚན་ཉིད་མེད་པའི་མཚན་ཉིད་ཅན། །བསམ་ཡིད་བྲལ་བ་དེར་ལྟོས་དང༌། །འདི་ནི་ངོ་མཚར་གཟིགས་མོར་ཆེ། །ཞེས་གསུང་ངོ༌། །
	རྟོགས་པ་མཐར་ཕྱིན་པ་ཀརྨ་བཛྲའི་ཞལ་སྔ་ནས། བློས་བྱས་བསམ་གཏན་གཟུགས་བརྙན་ཏེ། །རྟོག་པ་ཉིང་འབྲུ་འཁྲུལ་པའི་མཁར། །བསྒོམས་ན་ཡོད་ལ་མ་བསྒོམ་མེད། །དེ་ནི་རྐྱེན་ལ་རག་ལས་སོ། །ཞེས་གསུང་ངོ༌། །
	པདྨའི་མདངས་ལྡན་མ་བྷ་སུ་ཀ་མའི་ཞལ་སྔ་ནས། དོན་གྱི་ལྷན་ཅིག་སྐྱེས་པ་ཡི། །ཕྱོགས་སུ་གང་ཞེན་ཉེ་མི་ནུས། །རང་བཞིན་གཉུག་མའི་བསམ་གཏན་ནི། །རང་ལ་བབས་པས་རྒྱུན་མི་འཆད། །ཅེས་གསུང་ངོ༌། །
	གཉིས་སྣང་གི་དྲི་མ་དག་པ་པདྨ་བཛྲའི་ཞལ་སྔ་ནས། འཁོར་བ་ཐོག་མ་མེད་པ་རུ། །ཡང་ནས་ཡང་དུ་འཁྱམས་པའི་རྒྱུ། །བྱིས་པས་རྟོག་པ་དོན་དུ་བཟུང༌། །དེས་ནི་སྲིད་པའི་དྲི་མ་བསགས། །ཞེས་གསུང་ངོ༌། །
	བདེ་བའི་རྒྱན་དང་ལྡན་པ་མོ་ཛྙ་ན་ས་གའི་ཞལ་སྔ་ནས། ཆོས་རྣམས་རང་བཞིན་སྤྲོས་དང་བྲལ། །གང་ཡང་ཡོད་པ་མ་ཡིན་ཏེ། །སྨིག་རྒྱུ་ཆུ་ཡིས་དབེན་པ་བཞིན། །ཆོས་རྣམས་དེར་ཤེས་གྲོལ་བར་འགྱུར། །ཞེས་གསུང་ངོ༌། །
	ཡི་གེ་བདུན་པས་ཉོན་མོངས་ཀྱི་དུག་ཐོན་པ་ཨ་ནནྡ་བཛྲའི་ཞལ་སྔ་ནས། རླུང་སེམས་འོད་གསལ་ལ་བཅིངས་པས། །གཉུག་མ་སྲང་དུ་ཚུད་པར་བྱེད། །རིག་པ་ཡུལ་གྱི་རྗེས་མི་འབྲང༌། །ཕྱི་རོལ་ཆགས་ཞེན་བཟློག་པར་འགྱུར། །ཞེས་གསུང་ངོ༌། །
	བཟང་མོ་དད་པའི་སྟོབས་དང་ལྡན་མ་སུ་ནི་བི་ཀའི་ཞལ་སྔ་ནས། རིག་པ་བྱ་འཕུར་དུམ་བུའི་གནད། །ལྟ་སྟངས་འཇོག་འདོར་རེས་གསོར་གྱིས། །མི་རྟོག་ལྟེང་ཀ་བསླངས་ནས་ནི། །ཐ་མལ་མངོན་ཞེན་རློག་པར་བྱེད། །ཅེས་གསུང་ངོ༌། །
	བླ་མའི་བརྡ་ལས་དོན་གྱི་རང་ངོ་ཤེས་པ་བ་སུ་དྷ་རའི་ཞལ་སྔ་ནས། ཀྱེ་མ་མཐོང་བར་དཀའ་བའི་ཆོས། །ཕྲ་ཞིང་ཞི་བའི་བདག་ཉིད་ཅན། །ཆོས་རྣམས་དམིགས་སུ་མེད་པ་ལ། །ཡི་གེ་འཇུག་པར་ནུས་མ་ཡིན། །ཞེས་གསུང་ངོ༌། །
	རྫུ་འཕྲུལ་གྱི་དཔལ་དང་ལྡན་མ་སུ་ཀ་དྷ་ར་ཀིའི་ཞལ་སྔ་ནས། ཡིད་ལ་བྱེད་པ་དང་བྲལ་བ། །དེར་འཛིན་རྟོག་མེད་འདུ་ཤེས་གྲོལ། །བདག་ཅེས་བྱ་བ་གར་ཡང་བཙལ། །ངོ་བོ་སྟོང་པས་མི་རྙེད་དོ། །ཞེས་གསུང་ངོ༌། །
	རྟོག་པ་རྐྱེན་ཐོག་ཏུ་ཁེལ་བ་པྲཛྙཱཱ་ཕ་ལའི་ཞལ་སྔ་ནས། དངོས་འཛིན་གྲོལ་ན་བདེ་བ་ཆེ། །ཐབས་ཀྱི་མཆོག་ཏུ་གྱུར་པའི་སྨན། །འཁོར་བའི་ནད་རྣམས་འཇོམས་པར་བྱེད། །འདི་ལས་ལྷག་པའི་སེམས་ཡོད་མིན། །ཞེས་གསུང་ངོ༌། །
	ཡེ་ཤེས་ཀྱི་འབྱུང་གནས་མ་ཤྲཱི་ཨ་ལི་ཏའི་ཞལ་སྔ་ནས། ཇི་སྲིད་གཅེས་འཛིན་མ་ཞིག་པར། །འཆིང་བའི་རྒྱུ་དང་བྲལ་བ་མིན། །བདག་ཏུ་འཛིན་པ་གྲོལ་བ་དང༌། །སྲིད་པའི་འཁོར་ལོ་འཇིག་པར་འགྱུར། །ཞེས་གསུང་ངོ༌། །
	འབྲས་བུ་རང་ཆས་སུ་གཟིགས་པ་ཙཱརྻ་པའི་ཞལ་སྔ་ནས། སྐྱེ་བའི་ཆོས་རྣམས་མ་ལུས་པ། །ཀུན་གྱི་རང་བཞིན་འགྲོ་འོང་མེད། །རྟོག་མེད་སྤྲོས་བྲལ་ཡང་དག་མཐའ། །འདུས་མ་བྱས་ཤིང་ལྷུན་གྱིས་གྲུབ། །ཅེས་གསུང་ངོ༌། །
	ཚུལ་ཁྲིམས་ཀྱི་རྒྱན་དང་ལྡན་པ་སིང་ག་དྷ་ལིའི་ཞལ་སྔ་ནས། ཚིག་གིས་གཏན་ལ་མི་ཕབ་སྟེ། །བླ་མའི་བརྡ་ལས་ངེས་མཐོང་བྱ། །ཉམས་སུ་མྱོང་བ་ངོས་གཟུང་བྲལ། །འདི་ནི་རྣལ་འབྱོར་མ་ཡི་ཡུལ། །ཞེས་གསུང་ངོ༌། །
	རྩ་བའི་དོན་དབང་བཞི་ལས་རྙེད་པ་ཨ་ཝ་དྷཱུ་ཏཱི་པའི་ཞལ་སྔ་ནས། མི་མཐུན་ལམ་དུ་བསླངས་པ་ཡིས། །འགལ་བའི་རྐྱེན་རྣམས་གྲོགས་སུ་འགྱུར། །འདི་ནི་སྣ་ཚོགས་ལམ་དུ་བསླངས། །གེགས་སེལ་སྣང་བ་རང་སར་གྲོལ། །ཞེས་གསུང་ངོ༌། །
	ཟླ་བའི་འོད་ཟེར་མ་གྷ་མ་ལི་ཏིའི་ཞལ་སྔ་ནས། ནམ་མཁའ་མདུང་ཚུགས་བསམ་གཏན་མཁར། །རིག་པ་སོར་གཞག་གནད་ཀྱི་མཚང༌། །བདེ་གསལ་རྒྱུན་མི་འཆད་པར་བྱེད། །ཡུལ་ལ་ཡེངས་པར་མི་བྱའོ། །ཞེས་གསུང་ངོ༌། །
	རྟེན་འབྲེལ་གྱི་འགྲོས་ལ་བྱང་བ་ཀྲྀཥྞ་པའི་ཞལ་སྔ་ནས། ཀྱེ་མ་ངོ་བོ་ཉིད་ཀྱིས་ཟབ། །གཟུགས་ཀྱི་རང་བཞིན་དེར་ལྟོས་དང༌། །སྟོང་པའི་མཚན་ཉིད་གསལ་འགྱུར་གྱིས། །གཟུགས་ཀྱི་མཚང་མཐོང་དེ་ཉིད་ཤེས། །ཞེས་གསུང་ངོ༌། །
	ལྷའི་རྒྱན་དང་ལྡན་པ་ར་པ་ཀི་རིའི་ཞལ་སྔ་ནས། དེ་རིག་མྱ་ངན་འདས་རྟོགས་བྱེད། །དངོས་པོ་མེད་ལ་དངོས་པོ་རུ། །འཛིན་པའི་དམིགས་པ་ཅན་རྣམས་ལ། །ཐར་པ་ནམ་ཡང་ཡོད་མ་ཡིན། །ཞེས་གསུང་ངོ༌། །
	སྤྲོས་བྲལ་གྱི་ཡེ་ཤེས་ངོས་ཟིན་པ་ཀོ་ཤ་པའི་ཞལ་སྔ་ནས། ཆོས་རྣམས་ཐམས་ཅད་ངོ་བོས་སྟོང༌། །བདེན་ཟད་རྫུན་ཟད་ཡི་གེ་ཟད། །དོན་ཟད་ནམ་མཁའི་རང་བཞིན་ཅན། །བསམ་དུ་མ་བཏུབ་སྒོམ་ལས་གྲོལ། །ཞེས་གསུང་ངོ༌། །
	དཔལ་གྱི་འོད་འཛིན་མ་རཏྣ་ལི་ཏིའི་ཞལ་སྔ་ནས། རྟོག་བྲལ་ཡུལ་གྱི་རྗེས་མི་འབྲང༌། །སྣང་བ་ཧད་པོས་དེར་འཛིན་གྲོལ། །སོར་གཞག་ཚོགས་དྲུག་ལྷུག་པའི་ངང༌། །སྒོམ་བློ་འདུན་པ་དྲི་མ་ཡིན། །ཞེས་གསུང་ངོ༌། །
	མོས་གུས་ཀྱིས་རྒྱུད་སྨིན་པ་ཨཱརྻ་སིང་གའི་ཞལ་སྔ་ནས། ཆོས་རྣམས་མ་ལུས་རྣམ་ཀུན་ནི། །རྗོད་བྱེད་ཚིག་དང་བརྗོད་བྱའི་དོན། །རྣམ་པ་གཉིས་ཀྱིས་སྟོང་གྱུར་པས། །གཞི་རྩ་མེད་པའི་བདག་ཉིད་ཅན། །ཞེས་གསུང་ངོ༌། །
	བཟང་པོའི་སྟོབས་ལྡན་མན་ཏ་རའི་ཞལ་སྔ་ནས། ཚོགས་དྲུག་ཡུལ་གྱི་སྣང་བ་ནི། །སྣ་ཚོགས་རྐྱེན་གྱིས་སྣང་བ་སྟེ། །རྐྱེན་སྣང་སྒྱུ་མ་ལས་མ་འདས། །རང་བཞིན་མེད་དེ་ངོ་མཚར་ཡུལ། །ཞེས་གསུང་ངོ༌། །
	དངོས་རྣམས་བདེན་མེད་དུ་གཟགས་པ་རཏྣ་བཛྲའི་ཞལ་སྔ་ནས། ཇི་སྲིད་འབྲས་བུ་འདོད་པའི་བློ། །མ་གྲོལ་མྱ་ངན་ལས་མི་འདའ། །གང་གིས་མཐར་ཐུག་ངོས་ཟིན་པའི། །བློ་དེ་ཉིད་ནི་རྣམ་རྟོག་གོ །ཞེས་གསུང་ངོ༌། །
	དཔལ་གྱི་འོད་ཟེར་ཤྲརྡྷཱ་ནའི་ཞལ་སྔ་ནས། མཆོག་ཏུ་འཛིན་པའི་དྲི་མ་དེ། །ལམ་གྱི་བདུད་དུ་ཤེས་པར་བྱ། །རེ་བ་མེད་པའི་སྙིང་དཀྱིལ་ན། །བླ་མེད་ནོར་བུ་རིན་ཆེན་གནས། །ཞེས་གསུང་ངོ༌། །
	གཉེན་པོས་འཕྲང་ཆོད་པ་ཛ་ར་ནའི་ཞལ་སྔ་ནས། དཔའ་བོ་བློ་གྲོས་ལྡན་པ་ཡིས། །ཆོས་ཀྱི་རང་བཞིན་བཞི་པ་རུ། །ཤེས་ཚེ་རིང་དུ་མི་ཐོགས་པར། །སྲིད་པའི་འཁོར་ལོ་འཇིག་པར་བྱེད། །ཅེས་གསུང་ངོ༌། །
	བདེ་བའི་མདངས་ལྡན་མ་ཤྲཱི་ཀ་སུ་ཏའི་ཞལ་སྔ་ནས། འདས་དང་མ་འོངས་ད་ལྟར་གྱི། །ཐུབ་པའི་གསུང་གི་སྡེ་སྣོད་རྣམས། །རྣམ་གྲངས་ཐ་དད་དོན་གཅིག་པར། །བླ་མའི་བརྡ་ལས་རབ་ཏུ་བླང༌། །ཞེས་གསུང་ངོ༌། །
	གོ་ཡུལ་རྗེས་ལ་འཁྱེལ་བ་ར་ཏྲི་ཏའི་ཞལ་སྔ་ནས། ཡིད་ལ་མ་བྱས་དྭངས་མའི་ངང༌། །གང་ཡང་མ་སྐྱེས་གཉུག་མའི་གཤིས། །མ་བཅོས་རྣལ་མ་ཆོས་ཀྱི་སྐུ། །བདག་མེད་གཉིས་བསྡུས་ཆོས་ཀྱིས་སྟོང༌། །ཞེས་གསུང་ངོ༌། །
	བྱིན་རླབས་ཀྱི་འབྱུང་གནས་མ་སུ་རི་སུ་ཀའི་ཞལ་སྔ་ནས། མཚང་མཐོང་ཆེད་འཛིན་བློར་མི་འཆར། །ཆོས་རྣམས་བདེན་པ་ཟད་པ་རུ། །མཐོང་བའི་དུས་དེར་བདེན་པ་གྲོལ། །དེས་ནི་སྲིད་པ་ཧྲུལ་པོར་བྱེད། །ཅེས་གསུང་ངོ༌། །
	རེ་དོག་ཤིགས་པ་ཙནྡྲ་གོ་མིའི་ཞལ་སྔ་ནས། གཟུགས་ནི་གཟུགས་ཀྱི་སྟོང་པ་སྟེ། །ཆུ་ཤིང་བཞིན་དུ་སྙིང་ངོ་མེད། །ཁམས་རྣམས་རང་གི་ངོ་བོས་དབེན། །ཆུ་ཡི་ལྦུ་བ་ལྟ་བུའོ། །ཞེས་གསུང་ངོ༌། །
	བདེ་བའི་སྟོབས་དང་ལྡན་མ་བྷ་ཏ་རའི་ཞལ་སྔ་ནས། སྨིག་རྒྱུ་བཞིན་དུ་སྐྱེ་མཆེད་རྣམས། །རང་བཞིན་མ་གྲུབ་ངོ་བོས་སྟོང༌། །སྣང་བ་རང་སར་གྲོལ་བའི་མ་ཚང༌། །དེ་ཉིད་ལྟོས་དང་རྣལ་འབྱོར་པ། །ཞེས་གསུང་ངོ༌། །
	འབྲས་བུ་ལ་སྒྲུབ་བློ་བྲལ་བ་ཨ་ཤོ་ཀ་རའི་ཞལ་སྔ་ནས། རྟོག་པ་བརྩལ་བས་མི་རྟོག་པ། །ནམ་དུ་ཡང་ནི་མི་རྙེད་དེ། །འཆོལ་བའི་དུས་ཉིད་རྟོག་པ་ལས། །མ་འདས་དྲན་པའི་སྤུ་རིས་སོ། །ཞེས་གསུང་ངོ༌། །
	དཔལ་གྱི་འོད་ལྡན་མ་སུ་ཀ་ཏོའི་ཞལ་སྔ་ནས། ཀྱེ་མ་རྟོག་པའི་རང་བཞིན་ནི། །རང་བཞིན་ངོ་བོས་སྟོང་གྱུར་པ། །དེ་ཚེ་རྟོག་པ་མ་སྤངས་པར། །རང་བཞིན་གྱིས་ནི་གྲོལ་བར་འགྱུར། །ཞེས་གསུང་ངོ༌། །
	ཤྲཱི་ཙནྡྲ་པའི་ཞལ་སྔ་ནས། མི་རྟོག་འདོད་པའི་བློ་དེ་ཉིད། །ངོ་བོ་རྟོགས་པའི་བདག་ཉིད་དེ། །རྟོག་དང་མི་རྟོག་གཉིས་མེད་པ། །དེ་ནི་རྩ་བའི་དོན་ཡིན་ནོ། །ཞེས་གསུང་ངོ༌། །
	རྣལ་འབྱོར་པ་ཐམས་ཅད་ཀྱི་དེ་ཁོ་ན་ཉིད་རབ་ཏུ་སྣང་བ་གྲུབ་པ་ཐོབ་པ་རྣམས་ཀྱི་རྡོ་རྗེའི་མགུར་ལས། དཔལ་གྱི་འོད་ཟེར་རྣམ་པར་ཤར་བ་ཞེས་བྱ་བའི་ལེའུ་སྟེ། དྲུག་པའོ།། །།
༈	ཉམས་མྱོང་ཚོགས་དྲུག་གིས་བསྐོར་བ་བྷུ་ཏའི་ཞལ་སྔ་ནས། ཕྱག་རྒྱ་ཆེ་ལ་བསྒོམ་དུ་མེད། །བློ་ཡི་འདུན་པ་མི་བརྟེན་ཏེ། །སྒོམ་པ་བདག་པོ་ལ་གཏོད་ཅིག །ཅེས་གསུང་ངོ༌། །
	བདེ་བའི་འོད་ཟེར་ཅན་སིངྒཱ་ལིའི་ཞལ་སྔ་ནས། མི་སྒོམ་ཤེས་པ་དེར་ལྟོས་དང༌། །སྐྱེ་འགག་འཕེལ་འགྲིབས་མེད་པ་ཡིས། །མ་བྱས་པ་ཡི་ཤེས་པ་ནི། །ངོ་མཚར་ལྟད་མོའི་ཡུལ་ཡིན་ནོ། །ཞེས་གསུང་ངོ༌། །
	རིག་པ་དྭངས་པ་ལ་རྟེན་འབྲེལ་གྱི་གནད་གཟིགས་པ་ཛཻ་ཏཱ་རིའི་ཞལ་སྔ་ནས། ཇི་ལྟར་རྒྱལ་པོས་རིགས་ངན་གྱི། །སྤྱོད་པ་བྱས་ན་འཕྱ་བ་བ་བཞིན། །སྒྲུབ་པ་པོ་ནི་དོན་མེད་པའི། །སྤྱོད་པ་གཞི་དང་བཅས་པ་སྤང༌། །ཞེས་གསུང་ངོ༌། །
	རྟོགས་པའི་འབྱུང་གནས་མ་མ་བྷ་མོ་ཧའི་ཞལ་སྔ་ནས། ཟལ་དངར་བཅུད་ལེན་སྨན་གྱི་མཆོག །སྐྱུགས་ན་ནད་དུ་འགྱུར་བ་བཞིན། །སྒོམ་ཉམས་མུ་ཅོར་སྨྲ་བས་ན། །ཡོངས་སུ་ཡལ་བར་འགྱུར་བ་ཡིན། །ཞེས་གསུང་ངོ༌། །
	བྱིང་རྨུགས་རྣོ་ངར་གྱིས་བསལ་བ་བྷི་ཏ་ཀ་མའི་ཞལ་སྔ་ནས། སྣང་བ་སྟོང་པའི་ངོ་བོ་རུ། །གྲོལ་བར་མཐོང་བའི་མིག་དེ་ནི། །དྲི་མ་མེད་པའི་ངོ་བོའི་རྩལ། །དེ་ནི་རྟོགས་པའི་གདིང་ཡིན་ནོ། །ཞེས་གསུང་ངོ༌། །
	དབང་ཕྱུག་གི་སྟོབས་དང་ལྡན་མ་བུ་ག་དྷ་ལའི་ཞལ་སྔ་ནས། སྟོང་པའི་རང་བཞིན་འགག་མེད་དུ། །འཆར་བ་གང་གིས་ཤེས་གྱུར་པ། །བློ་ལྡན་དེ་ནི་སྐལ་བ་བཟང༌། །ལས་གྲོལ་མེད་ན་ཐར་བར་བྱེད། །ཅེས་གསུང་ངོ༌། །
	སྟོང་ཉིད་རང་གི་ངོ་བོ་རྗེས་ལ་ཟིན་པ་རཏྣ་ཛ་ལའི་ཞལ་སྔ་ནས། སྐྱེས་ལ་མ་འགགས་གསལ་བ་ཡི། ཤེས་པ་སྐད་ཅིག་དང་པོ་ལ། །ཡུལ་དང་སྣང་བ་འཕྲད་པ་བཞིན། །དེ་ཉིད་བརྟགས་པས་རང་བཞིན་མེད། །ཅེས་གསུང་ངོ༌། །
	བདེ་བའི་མདངས་ལྡན་མ་ཨ་ཛུ་ལིའི་ཞལ་སྔ་ནས། སྟོང་པ་ཉིད་ཀྱིས་ཡོངས་སུ་ཟིན། །རིག་པ་སྤྲོས་བྲལ་འདུས་བྱས་མིན། །རྟོག་མེད་སེམས་ཀྱི་ངོ་བོ་ལ། །འཁོར་དང་མྱ་ངན་འདས་མ་གྲུབ། །ཅེས་གསུང་ངོ༌། །
	ལྟ་བ་མིང་ལས་གྲོལ་བས་གྲུབ་མཐའི་འདོད་པ་ཞིག་པ་བྷ་བ་བྷ་དྲའི་ཞལ་སྔ་ནས། སྣ་རྩེར་ཡིད་བཅིངས་འགྱུ་བ་དྭངས། །ཡུལ་སྣང་མ་མཐོང་དེར་འཛིན་བྲལ། །དུས་གསུམ་ཡིད་ལ་མ་བྱས་པ། །དེ་ཚེ་དྲན་པའི་རི་མོ་འཇིག །ཅེས་གསུང་ངོ༌། །
	བདེ་བའི་མདངས་ལྡན་མ་སི་རི་དྷི་ནའི་ཞལ་སྔ་ནས། ཤེས་པ་མདུང་ཚུགས་སྤྲོས་པ་ཞི། །དེ་ཡིས་རྟོག་པའི་འགྲོ་འོང་ཆད། །འདི་ལྟར་དབང་པོ་རང་སྣང་གི །ཡུལ་ནི་བསམ་མེད་བསྒོམ་དང་བྲལ། །ཞེས་གསུང་ངོ༌། །
	རླུང་སེམས་ལྟ་སྟངས་ཀྱིས་བཅིངས་པ་ཀུནྡུ་རུའི་ཞལ་སྔ་ནས། ཐར་ལམ་དགྲ་མེད་མི་འོང་བས། །སྒྲུབ་པ་རྐྱེན་ཁར་གཏོང་མི་བྱ། །ལས་མཐའ་མ་ལོག་རབ་ཏུ་ག་ཅེས། །གྲོགས་ནི་ཆགས་སྡང་སྐྱེ་བའི་རྒྱུ། །ཞེས་གསུང་ངོ༌། །
	ཐུགས་རྗེ་དཔལ་གྱི་སྒྲོན་མ་སུ་ཀ་པའི་ཞལ་སྔ་ནས། རི་དྭགས་སྨས་མ་ཇི་བཞིན་དུ། །ཨུ་པ་གཅིག་པུར་གནས་པར་བྱ། །སྐྱེ་བོའི་དབུས་སུ་རྟོགས་པ་འགྲིབས། །མཆོག་གི་དོན་གཉེར་བས་མཐར་སོང༌། །ཞེས་གསུང་ངོ༌། །
	གཉེན་པོ་སྟོབས་སུ་གྱུར་པས་ཉོན་མོངས་པ་ལ་བཙན་ཆོད་ཀྱིས་ཐོག་བརྫིས་བྱེད་པ་ཛམྦུ་ཏའི་ཞལ་སྔ་ནས། ཀྱེ་མ་འཇིག་རྟེན་ཆེ་ཐབས་ནི། །ཐར་ལམ་སྒྲུབ་པའི་མི་མཐུན་ཕྱོགས། །ཀླུ་མཆོག་རྣམས་ཀྱི་མགོ་བོ་ནི། །དེ་སྙེད་སྡུག་བསྔལ་རྟེན་ཡིན་བཞིན། །ཞེས་གསུང་ངོ༌། །
	སྟོབས་ལྡན་རྒྱལ་མོ་སཱུརྻ་ཁ་དྷིའི་ཞལ་སྔ་ནས། དངོས་པོར་ཞེན་ཆགས་འཁོར་བའི་རྒྱུ། །ཞེན་མེད་མྱ་ངན་འདས་པའི་ལམ། །འདོད་པའི་བློ་ཡིས་ཐར་པ་འདོར། །འདོད་པ་དང་བྲལ་བདེ་བའི་མཆོག །ཅེས་གསུང་ངོ༌། །
	ཉོན་མོངས་པ་རང་སར་གྲོལ་བས་འཁྲུལ་པའི་སྒྲོག་ཆོད་པ་ཛི་ན་མི་ཏྲི་ཞལ་སྔ་ནས། ཕྲ་རགས་ཆོད་པ་སེང་གེའི་མིག །འདི་ཡི་ནང་ན་མི་རྟོག་པའི། །རང་རིག་ཡེ་ཤེས་དྲི་མེད་གནས། །མིག་ནི་གཟུམ་པར་མི་བྱའོ། །ཞེས་གསུང་ངོ༌། །
	བྱིན་རླབས་ཀྱི་འོད་ཟེར་ཅན་བྷ་ནུ་དྷ་རའི་ཞལ་སྔ་ནས། དྲི་མེད་དངོས་འཛིན་བཅིང་པའི་གནད། །རླུང་སེམས་འོད་གསལ་ལ་འཇུག་པ། །བདེ་ཆེན་རྒྱལ་པོ་མཆོག་གི་ལམ། །འདི་ནི་ཐབས་ཀྱི་རྒྱལ་པོ་ཡིན། །ཞེས་གསུང་ངོ༌། །
	ཡུལ་སྣང་བརྡ་རུ་ཤར་བས་དོན་གྱི་གནད་རིག་པ་སོ་ན་ཤྲཱིའི་ཞལ་སྔ་ནས། ངེས་པའི་ཤེས་པ་མ་སྐྱེས་པར། །བདེན་པ་མཐོང་བར་མི་འགྱུར་ཏེ། །སྙེམས་སེལ་འཁུ་འཕྲིག་དག་པའི་དབྱིག །མཆོག་ཏུ་གཅེས་པའི་གཏེར་ཡིན་ནོ། །ཞེས་གསུང་ངོ༌། །
	དབྱིངས་ཀྱི་གཙོ་མོ་ཛྙ་ན་རོ་ཧའི་ཞལ་སྔ་ན། རྣལ་འབྱོར་ངེས་ཤེས་གཅེས་འཛིན་བྱ། །སོམ་ཉི་བདུད་ཀྱིས་བྱིན་བརླབས་སོ། །ཐེ་ཚོམ་གྱིས་ནི་དངོས་གྲུབ་འདོར། །ཡིད་ཆེས་ཡོན་ཏན་ཀུན་གྱི་གཞི། །ཞེས་གསུང་ངོ༌། །
	རིག་པ་སོ་ལ་བཞག་པས་བདེ་གསལ་རྒྱུན་མི་འཆད་པ་ཛ་ཝ་རི་པའི་ཞལ་སྔ་ནས། ཀ་ར་ན་བཅིངས་ཡོན་ཏན་གྱིས། །རིག་པ་སྲང་དུ་ཚུད་པ་ཡིས། །ཡུལ་གྱི་གསལ་ཆ་མ་འགགས་པ། །དེར་འཛིན་ཤེས་པ་གྲོལ་བར་བྱེད། །ཅེས་གསུང་ངོ༌། །
	དཔལ་མོ་པདྨ་ཁ་དྷའི་ཞལ་སྔ་ནས། དེས་ནི་ཕྲ་རགས་རྟོག་པ་སྤོངས། །བདེ་རླུང་རིག་པ་ཐོག་བབས་སུ། །འཛིན་པར་བྱེད་པའི་གནད་འདི་ལ། །ལྟ་སྟངས་སོ་མ་བརྗེ་བར་གཅེས། །ཞེས་གསུང་ངོ༌། །
	སྤྲོས་བྲལ་ཡེ་ཤེས་ཀྱི་ཚོགས་བསགས་པ་ལས་བྱུང་བ་ཤི་སཱ་ག་རའི་ཞལ་སྔ་ནས། རྟོགས་པ་བསལ་ནས་མི་རྟོག་པ། །རྒྱུད་ལ་འགལ་ཞིང་འཁྲུལ་པ་སྟེ། །རྟོག་པ་མེད་ན་ཡེ་ཤེས་ལ། །སྐྱེ་བའི་ཐབས་མེད་ཡེ་ཤེས་འགག །ཅེས་གསུང་ངོ༌། །
	བཟང་མོ་ནོར་བུའི་འོད་ལྡན་མ་བྷི་ག་སིའི་ཞལ་སྔ་ནས། རྟོག་པ་གང་སྐྱེས་མི་དམིགས་པར། །སྤྱད་པས་ཤེས་རབ་ཟས་སུ་འགྱུར། །ཐབས་དེས་རྣམ་པར་རྟོག་པའི་རྩལ། །ཡེ་ཤེས་ཆེན་པོར་འཆར་བར་བྱེད། །ཅེས་གསུང་ངོ༌། །
	ངོ་སྤྲོད་ཅིག་ཅར་ཕོག་པས་ཕྱིར་མི་ལྡོག་པའི་ས་དེ་ཉིད་དུ་ཐོབ་པ་སཱུརྻ་ཤྲཱི་ཛྙཱ་ནའི་ཞལ་སྔ་ནས། སྙིང་རྗེའི་མདའ་མེད་སྟོང་པའི་གཞུ། །རྒྱུད་ལ་མྱོང་བ་མི་སྐྱེ་སྟེ། །ཐབས་དང་བྲལ་བའི་ཤེས་རབ་ནི། །གོ་བའི་ཡུལ་དུ་ལྟུང་བར་འགྱུར། །ཞེས་གསུང་ངོ༌། །
	དཔལ་གྱི་འབྱུང་གནས་ས་ལི་ཛ་དྷ་རིའི་ཞལ་སྔ་ནས། གཞུ་མེད་སྙིང་རྗེའི་མདའ་ཡིས་ཀྱང༌། །དོན་བྱེད་ནུས་པ་མ་ཡིན་ཏེ། །ཤེས་རབ་དང་བྲལ་ཐབས་ཀྱིས་ནི། །ལག་ཏུ་ལོན་པ་མ་ཡིན་ནོ། །ཞེས་གསུང་ངོ༌། །
	ཤེས་པ་བདེན་མེད་དུ་ལོངས་པས་འཁྲུལ་པའི་རྐྱེན་ལས་གྲོལ་བ་ཤྲཱི་ཏ་རིའི་ཞལ་སྔ་ནས། ཐུབ་པའི་སྤྱན་གྱིས་རླུང་སེམས་བཅིང༌། །སྣང་བ་མ་དམིགས་དེར་འཛིན་གྲོལ། །དེ་ཚེ་ཤེས་པ་ཡུལ་མི་འཕྲོག །དུས་གསུམ་ཆིག་ཆོད་འགྲོ་འོང་མེད། །ཅེས་གསུང་ངོ༌། །
	བདེ་ཆེན་རྒྱལ་མོ་བུ་ཁ་དྷའི་ཞལ་སྔ་ནས། མི་གཡོ་རྩེ་གཅིག་དང་བའི་ངང༌། །རྟོག་པ་རང་གྲོལ་ཆོས་ཀྱི་སྐུ། །རིག་པ་གཅེར་བུ་སྒྲིབ་གཡོགས་བྲལ། །ཤེས་པ་རང་ལུགས་ཕྱག་རྒྱ་ཆེ། །ཞེས་གསུང་ངོ༌། །
	འཁོར་གསུམ་ཡོངས་སུ་དག་པའི་རྩིས་འབྲས་བུ་ལ་འདོད་བློ་བྲལ་བ་གྷུ་བྷེ་རི་པའི་ཞལ་སྔ་ནས། སྐུ་བཞི་ཐོབ་ཏུ་མི་སྟེར་བའི། །གེགས་དེ་འདོད་པའི་བློ་ཡིན་ནོ། །འདི་ཡོད་སྒྲིབ་པ་མི་འདག་པས། །ཞིང་ཁམས་གསལ་བར་མི་འགྱུར་རོ། །ཞེས་གསུང་ངོ༌། །
	དཔལ་གྱི་སྒྲོན་མེ་སུ་ཁ་ཙནྡྷའི་ཞལ་སྔ་ནས། འདོད་པའི་བློ་བྲལ་བདེ་ཆེན་གྱིས། །དུས་དེར་སྡུག་བསྔལ་བྲལ་བར་བྱེད། །འདོད་པའི་བློ་རྣམས་ལོག་པ་ཡིས། །ཟག་པའི་འདམ་རྫབ་བསྐམ་པར་འགྱུར། །ཞེས་གསུང་ངོ༌། །
	ངེས་པའི་ཤེས་པས་ཐེ་ཚོམ་གྱི་དྲི་མ་སེལ་བ་ཤྲཱི་པཱ་ར་ནཱའི་ཞལ་སྔ་ན། ཀུན་ལ་ཁྱབ་པ་ཆོས་ཀྱི་སྐུ། །རང་བཞིན་མ་སྐྱེས་མ་འགགས་པའི། །སྤྲོས་དང་བྲལ་བའི་མཚན་ཉིད་དེ། །ཡེ་ཤེས་རང་གནས་རྒྱུན་ཆད་མེད། །ཅེས་གསུང་ངོ༌། །
	བདེ་བའི་མཛོད་འཛིན་མ་དྷ་ནུ་རོ་ཧའི་ཞལ་སྔ་ནས། ནམ་མཁའི་མདངས་ཅན་གདོད་ནས་དག །མཐའ་བཞི་ལས་ནི་རྣམ་པར་གྲོལ། །འདས་དང་མ་འོངས་ད་ལྟར་གྱི། །དུས་ཀྱིས་མ་བསྡུས་ཕྱག་རྒྱ་ཆེ། །ཞེས་གསུང་ངོ༌། །
	ཉོན་མོངས་པ་རང་ཐོག་ཏུ་གྲོལ་བས་གཉེན་པོའི་བྱ་ར་ཞིག་པ་ས་ར་དྷི་པའི་ཞལ་སྔ་ནས། ཤེས་པ་ངར་ཆེན་དེར་ལྟོས་དང༌། །ནམ་མཁའི་དབྱིངས་ཀྱི་དབུས་གནས་པ་ར། །རིག་པ་དྲི་མེད་ལམ་གྱི་མཆོག །ཐིག་ལེ་གྲོལ་ན་རྣམ་པར་མཐོང༌། །ཞེས་གསུང་ངོ༌། །
	བདེ་བའི་སྒྲོལ་མ་མ་དྷ་ལའི་ཞལ་སྔ་ནས། སེམས་ལ་ཡེ་ཤེས་སྐྱེ་འགྱུར་བ། །རིག་པ་གྲུང་པ་ཁྲོ་བོའི་སྤྱན། །སོར་བཞག་རྣམ་རྟོག་རླུང་མི་བསྐྱོད། །རྟེན་འབྲེལ་གྱིས་ནི་ཡང་དག་འགྲུབ། །ཅེས་གསུང་ངོ༌། །
	ཉམས་མྱོང་སྣང་བ་ལས་གྲོལ་བས་སྒོམ་ཐུན་འཇོག་ཞིག་པ་ནཱ་ག་བཛྲའི་ཞལ་སྔ་ནས། བླ་མའི་བྱིན་རླབས་མ་ཞུགས་པའི། །རྒྱུད་ལ་རྟོགས་པ་འཆར་བ་མིན། །ངེས་པའི་ཤེས་པ་མ་སྐྱེས་པར། །དེ་ཉིད་ཟབ་མོའི་དོན་མི་མཐོང༌། །ཞེས་གསུང་ངོ༌། །
	འབར་བའི་གཙོ་མོ་ཨ་མ་ཀ་པཱ་ལིའི་ཞལ་སྔ་ནས། གཉུག་མ་རས་སུ་མ་ཆུད་པའི། །རྟེན་འབྲེལ་ཆེ་བ་བླ་མའི་བརྡ། །འདི་ལ་ངེས་པར་སྟོར་བ་ན། །མཚོན་བྱེད་ཡི་གེ་མང་དུ་འགྱུར། །ཞེས་གསུང་ངོ༌། །
	དུས་གསུམ་སྐྱེ་འགག་གིས་སྟོང་པའི་རིག་པས་རྣམ་རྟོག་རང་སར་དྭངས་པ་པདྨ་བཛྲའི་ཞལ་སྔ་ནས། བདེན་པ་མཐོང་བས་འཁྲུལ་པའི་བློ། །ཡང་དག་བདེན་པ་དེ་ཤིགས་ཤིག །འདི་ཡིས་གློ་མཐའི་ལྟ་བ་གྲོལ། །དེས་ནི་གཉིས་སྣང་མི་གནས་སོ། །ཞེས་གསུང་ངོ༌། །
	ལེགས་པའི་དཔལ་མོ་སི་རི་ཏི་རའི་ཞལ་སྔ་ནས། རྟེན་འབྲེལ་རྩ་བ་ཕྱིན་པ་ཡིས། །འཁོར་བའི་ས་བོན་མི་གནས་ཏེ། །མ་རིག་པ་ནས་རྒ་ཤིའི་བར། །རྟེན་ཅིང་འབྲེལ་བས་འཁོར་བ་སྟོང༌། །ཞེས་གསུང་ངོ༌། །
	སྤྲོས་བྲལ་གྱི་དོན་དྲན་པས་གཟུང་བའི་རྗེས་ལ་ཡུལ་རྗེས་མི་འབྲེལ་བ་བཛྲ་ཛྙ་ནའི་ཞལ་སྔ་ནས། ཐ་མལ་རྣམ་རྟོག་ནུབ་པ་ཡི། །རྟེན་ལ་ཐབས་ཀྱི་ལམ་མི་དགོས། །འཁྲུལ་པ་དག་པའི་ཤེས་པ་ལ། །འདི་ལ་ལྟ་བ་དགོས་པ་མིན། །ཞེས་གསུང་ངོ༌། །
	དཔལ་གྱི་རྒྱལ་མོ་སུ་ཀ་ར་ལིའི་ཞལ་སྔ་ནས། རྟོག་པའི་སྤུ་རིས་སྤངས་པ་ཡི། །ཤེས་པ་ལ་ནི་སྒོམ་མི་དགོས། །རང་སྣང་གྲོལ་བར་གྱུར་པ་ལ། །སྒྲུབ་པ་ཉམས་སུ་བླང་མི་དགོས། །ཞེས་གསུང་ངོ༌། །
	ཡུལ་སྣང་སྒྱུ་མར་ངོས་ཟིན་པས་ཤེས་པ་ལ་དེར་འཛིན་ཞིག་པ་བི་མ་ལ་གྷི་ཏིའི་ཞལ་སྔ་ནས། ཚོགས་དྲུག་ཡུལ་ལ་མ་འཕྲོས་པས། །དུས་གསུམ་རང་སར་གྲོལ་བར་འགྱུར། །བདེ་ཆེན་གོ་འཕང་མཆོག་འདོད་པས། །རྩེ་གཅིག་བརྟན་ལས་འདའ་མི་བྱ། །ཞེས་གསུང་ངོ༌། །
	རྫུ་འཕྲུལ་གྱི་འོད་ཟེར་ཅན་པདྨ་ཝ་ཏིའི་ཞལ་སྔ་ནས། ཡེངས་ན་དེ་ཉིད་མཐོང་མི་འགྱུར། །མ་ཡེངས་པ་ནི་ཐབས་ཀྱི་གནད། །བདེ་གསལ་སྟོང་པའི་རང་བཞིན་ཅན། །འདི་ཡིས་རབ་ཏུ་རྙེད་པར་བྱེད། །ཅེས་གསུང་ངོ༌། །
	བརྡ་དོན་ཁོང་དུ་ཆུད་པས་འཁྲུལ་པ་ཡུལ་ཐོག་ཏུ་ཆོད་པ་གཱིརྟི་ཛྙ་ནའི་ཞལ་སྔ་ནས། ལེ་ལོ་འཁྲུལ་སྣང་གྲོང་ཁྱེར་དང༌། །འདྲེས་པ་འདིས་ནི་ཐར་པའི་ལམ། །དུས་གསུམ་ནམ་ཡང་རྙེད་པ་མེད། །བརྟགས་ན་འཁྲུལ་པ་གཞི་ཡོད་མིན། །ཞེས་གསུང་ངོ༌། །
	དཔལ་གྱི་བདེ་སྟེར་མ་ས་རི་དྷ་རིའི་ཞལ་སྔ་ནས། འདི་ནི་རང་སྣང་གློ་བུར་བ། །རྩ་བྲལ་རང་བཞིན་མེད་པ་ཡི། །མཚང་དེར་ལྟོས་དང་རྣལ་འབྱོར་པ། དེ་མཐོང་འཁྲུལ་པ་འཇིག་པར་འགྱུར། །ཞེས་གསུང་ངོ༌། །
	རྣལ་འབྱོར་པ་ཐམས་ཅད་ཀྱི་དེ་ཁོ་ན་ཉིད་རབ་ཏུ་སྣང་བ་རྡོ་རྗེའི་མགུར་ལས། མི་ཟད་པའི་རིན་པོ་ཆེའི་གཏེར་མཛོད་རྣམ་པར་རྡོལ་བ་ཞེས་བྱ་བའི་ལེའུ་སྟེ། བདུན་པའོ།། །།
༈	མི་མཐུན་པ་ལམ་དུ་བསླངས་པས་འགལ་རྐྱེན་གྲོགས་སུ་ཤར་བ་ཤྲཱི་བཛྲ་བ་ལའི་ཞལ་སྔ་ནས། འཁོར་བའི་ས་ལ་བདེ་བ་མེད། །ཆུ་ཡི་གཉེར་མ་ཇི་བཞིན་དུ། །སྡུག་བསྔལ་གཅིག་ཕྱིར་གཅིག་གིས་སླེབ། །ཚེ་འདིའི་ཅི་བྱས་སྡུག་བསྔལ་རྒྱུ། །ཞེས་གསུང་ངོ༌། །
	བདེ་བའི་རོས་མྱོས་པ་མོ་བྷུ་ག་ལ་མིའི་ཞལ་སྔ་ནས། བལྟ་རུ་མེད་པ་དེ་མཐོང་ན། །གཟུང་དུ་མེད་པར་ངོས་ཟིན་ཏེ། །དེས་ནི་རྩོལ་བའི་ནད་ལས་གྲོལ། །བདེ་ཆེན་རྒྱལ་བ་འཐོབ་པར་བྱེད། །ཅེས་གསུང་ངོ༌། །
	རྟོག་པ་སྔ་ཕྱིས་ལོང་མ་བརྟགས་པས་མ་བསྒོམས་པའི་ཤེས་པ་སྤྲོས་བྲལ་དུ་གྱུར་པ་ཛྙ་ན་ཙཀྲའི་ཞལ་སྔ་ནས། རྟོགས་ན་ཡོན་ཏན་མ་རྟོགས་སྐྱོན། །གང་གིས་གོས་པར་མི་འགྱུར་བའི། །རང་བྱུང་ཡེ་ཤེས་འདུས་མ་བྱས། །གཉིས་མེད་ཤེས་པ་དངོས་པོའི་གཤིས། །ཞེས་གསུང་ངོ༌། །
	ཉོན་མོངས་པའི་སྐྱོན་གྱིས་མ་གོས་མ་བྷ་ནུ་ཧ་རིའི་ཞལ་སྔ་ནས། རྟོག་པ་འཛིན་པས་ཉེར་ལེན་བྱེད། །དེས་ནི་སྲིད་པའི་འཁོར་ལོར་བཅུག །ཆོས་རྣམས་ཐམས་ཅད་སྟོང་པ་རུ། །མ་རིག་པ་ཡིས་བདག་ཏུ་གཟུང༌། །ཞེས་གསུང་ངོ༌། །
	དོན་གྱི་གནད་རིག་པས་འཛིན་རྟོག་གྲོལ་བ་པྲཛྙཱཱ་ཙནྡྲའི་ཞལ་སྔ་ནས། གཉུག་མ་དོན་གྱི་ལྷན་ཅིག་སྐྱེས། །མ་བཅོས་རྣལ་མ་རང་ག་ལ། །དྲན་པའི་སྤུ་རིས་བསྟེན་མི་བྱ། །བློ་དཔྱད་ཞུགས་ན་རྟོག་པའི་གཞི། །ཞེས་གསུང་ངོ༌། །
	འཁྲུལ་པའི་སྒྲོག་ལས་གྲོལ་བ་མོ་སུ་ཀ་ལེའི་ཞལ་སྔ་ནས། ལས་དང་ཉོན་མོངས་བག་ཆགས་ཀྱིས། །རྟེན་དེ་གྲུབ་པ་མ་ཡིན་ཏེ། །འཁོར་བ་གཞི་མེད་རང་གྲོལ་ལ། །མྱ་ངན་འདས་པ་ཇི་ལྟར་བསྒྲུབ། །ཅེས་གསུང་ངོ༌། །
	འཁྲུལ་པའི་སྒྲོག་ཆད་པ་ལས་ཡེ་ཤེས་ཤར་བ་ཤྲཱི་རཏྣ་མ་ཏིའི་ཞལ་སྔ་ནས། ཆོས་རྣམས་གཞི་མེད་རང་གི་ངོ་བོས་སྟོང༌། །དོན་དམ་ཀུན་རྫོབ་གང་གིས་གཉིས་སུ་དབྱེ། །འཁོར་འདས་རྨི་ལམ་ཉིད་དུའང་མེད་གྱུར་ན། །གྲུབ་མཐའ་ཞིག་པའི་ལྟ་བ་ཇི་ལྟར་སྨྲ། །ཞེས་གསུང་ངོ༌། །
	བརྡས་གོ་བ་ལོངས་པ་མོ་ར་ལི་དྷ་རིའི་ཞལ་སྔ་ནས། སྤྲོས་པ་མེད་ཅིང་སྐྱེ་བ་མེད། །རྣམ་པར་མི་རྟོག་མ་བཅོས་པ། །སྙིང་རྗེ་ཆེན་པོའི་རང་བཞིན་ཏེ། །ལྷན་ཅིག་སྐྱེས་པའི་ངོ་བོར་རྟོགས། །ཞེས་གསུང་ངོ༌། །
	སྣང་བའི་མཚང་མཐོང་བས་ཤེས་པ་རྐྱེན་དང་བྲལ་བ་ཀ་མོ་རོའི་ཞལ་སྔ་ནས། སྣ་ཚོགས་སྣང་བའི་གཟུང་འཛིན་དེ། །མ་བཅོས་ལྷན་ཅིག་སྐྱེས་པ་ཡི། །ངོ་བོ་ལས་ནི་མ་འདས་ཏེ། །ཆོས་ཀྱི་དབྱིངས་ཀྱི་རང་བཞིན་ཅན། །ཞེས་གསུང་ངོ༌། །
	བཟང་མོ་དོན་གྱི་དཔལ་འཛིན་མ་གྷ་ཛུ་དྷ་རིའི་ཞལ་སྔ་ནས། རིགས་པའི་དངོས་པོར་སྣང་བ་ཀུན། །སྟོང་པ་ཉིད་ཀྱི་རང་བཞིན་ཏེ། །ཅེར་ཅེར་སྣང་བའི་དུས་ཉིད་དུ། །ཕྱག་རྒྱ་ཆེན་པོ་མཐོང་ནས་ཡོད། །ཅེས་གསུང་ངོ༌། །
	གཉུག་མའི་རང་ངོ་མཐོང་བས་རྟོག་པས་བཅིང་དུ་མེད་པ་རཱ་ཛ་མེ་ཏོག་ཧ་ལིའི་ཞལ་སྔ་ནས། དངོས་པོ་འདི་ལྟར་སྣང་བ་ཀུན། །ཕྱག་རྒྱ་ཆེན་པོའི་ངོ་བོ་སྟེ། །རང་བཞིན་མེད་པའི་བདག་ཉིད་ཅན། །ཆུ་ཟླའི་དཀྱིལ་འཁོར་ཇི་བཞིན་ནོ། །ཞེས་གསུང་ངོ༌། །
	ཟག་མེད་བདེ་བའི་མདངས་ལྡན་མ་རུ་ཀ་ལིའི་ཞལ་སྔ་ནས། མཚོན་བྱེད་དཔེ་ཡི་ལྷན་སྐྱེས་ཀྱིས། །མཚོན་བྱ་དོན་གྱི་ལྷན་སྐྱེས་རྟོགས། །དེ་ནི་འགྲོ་འོང་མེད་པའི་བདག །སེམས་ཉིད་གཉུག་མའི་རང་བཞིན་ནོ། །ཞེས་གསུང་ངོ༌། །
	ཟག་མེད་ཀྱི་ཤེས་པ་ཡུལ་གྱིས་མ་འཕྲོག་པ་ཤྲཱི་ཛྷ་ནའི་ཞལ་སྔ་ནས། སྣང་བའི་བླ་མས་དངོས་རྣམས་གདམས་པར་བསྟན། །སྔར་འདྲིས་མི་དེ་མཐོང་བས་ངོ་ཤེས་བཞིན། །བླ་མའི་ངོ་སྤྲོད་གནད་ལ་ཟུག་པ་ཡིས། །ཆོས་རྣམས་རང་བཞིན་སྐྱེ་བ་མེད་པར་རིག །ཅེས་གསུང་ངོ༌། །
	རང་རིག་འོད་གསལ་གྱི་མདངས་ཅན་མ་གངྒཱ་ལེའི་ཞལ་སྔ་ནས། དབང་པོ་དྲུག་གི་སྤྱོད་ཡུལ་དུ། །གང་གང་སྣང་བའི་དངོས་པོ་ལ། །རང་བཞིན་བདེན་པས་དབེན་པའི་ཕྱིར། །སྟོང་ཉིད་ཅི་ཡི་ཕྱིར་མི་གཟིགས། །ཞེས་གསུང་ངོ༌། །
	ཚེ་འདིར་ཞེན་པ་ལོག་པ་ཙནྡྲ་སིདྷའི་ཞལ་སྔ་ནས། བླ་མའི་བྱིན་རླབས་ཞུགས་པའི་མཐུས། །ཨེ་ཝྃ་སྙིང་གི་དཀྱིལ་དུ་ཞུ། །ངེ་ཡིས་སྣང་བའི་དངོས་པོ་འདི། །རྟོགས་པ་སྐྱེ་མེད་ངང་དུ་འཇུག །ཅེས་གསུང་ངོ༌། །
	དཔའ་མོ་ཡེ་ཤེས་ཀྱི་མདངས་འཕྲོག་མ་བྷ་ག་དྷ་རའི་ཞལ་སྔ་ནས། ཚོགས་དྲུག་ཡུལ་སྣང་སྒྱུ་མ་ལ། །ངོས་ཟིན་འཁྲུལ་པ་ཡུལ་ལས་ལྡོག །གཞི་མེད་རང་བཞིན་སྟོང་པའི་མཚང༌། །མཐོང་བས་བག་ཆགས་གནས་སུ་འཇོམས། །ཞེས་གསུང་ངོ༌། །
	རང་གི་བདེ་སྡུག་ཁྱད་དུ་བསད་ནས་གཞན་དོན་འཛིན་པ་པྲཛྙཱ་ཕ་ལའི་ཞལ་སྔ་ནས། རྗེས་ལ་གཉེན་པོའི་བྱ་ར་བཤིག །བདེ་བའི་རོ་ལ་ཆགས་པ་ན། །སྒོམ་པ་ཉམས་ཀྱིས་འཆིང་བ་སྟེ། །ལྷ་ནི་བདུད་དུ་འབབས་པར་འགྱུར། །ཞེས་གསུང་ངོ༌། །
	བཟང་མོ་དཔལ་གྱི་འོད་ཟེར་ཅན་རཏྣ་རོ་ཧའི་ཞལ་སྔ་ནས། རེ་བ་དང་ནི་དོག་པ་ཡིས། །མཚན་མའི་ཆོས་ལ་རྟོག་པ་ནི། །ཉམས་སུ་མ་མྱངས་སྐྱོན་ཡིན་པས། །གཉིས་མེད་རྩི་ཡིས་ཟིན་པར་བྱ། །རང་སྣང་རང་སར་གྲོལ་བར་བྱ། །ཞེས་གསུང་ངོ༌། །
	སྣང་བའི་མཚང་གིས་གཉུག་མའི་ངོ་བོ་མཐོང་བ་དེ་ཝ་ཤྲཱི་སཱུརྻའི་ཞལ་སྔ་ནས། གང་ཟག་ལམ་པའི་རྒྱུད་ལ་ནི། །རེ་དོག་གཉིས་སུ་བྱུང་གྱུར་ན། །ལྟ་བ་མ་རྟོགས་སྐྱོན་ཡིན་པས། །འཁོར་བ་དང་ནི་མྱ་ངན་འདས། །རང་གི་སེམས་སུ་བློ་ཐག་གཅད། །ཅེས་གསུང་ངོ༌། །
	དཔལ་མོ་ལྷའི་སྒྲོལ་མ་བྷ་ག་ཛུ་ལུའི་ཞལ་སྔ་ནས། བླང་བྱ་དོར་བྱ་གཉིས་བྱུང་ན། །སྤྱོད་པ་གོམས་པར་མ་བྱས་པའི། །རོ་མ་སྙོམས་པའི་སྐྱོན་ཡིན་པས། །རིན་ཆེན་སེམས་ལས་ཕྱིར་གྱུར་པའི། །འཁོར་འདས་མེད་པར་ཤེས་པར་བྱ། །ཞེས་གསུང་ངོ༌། །
	ཤེས་པ་རྐྱེན་དང་བྲལ་བ་ལས་རྟོག་པས་མི་འཆིང་བ་དཱ་ན་ཤྲཱི་རཱ་ཛའི་ཞལ་སྔ་ནས། འཕགས་ལམ་བགྲོད་པའི་དུས་དེར་ནི། །བསྒོམ་བྱ་སྒོམ་བྱེད་གཉིས་བྱུང་ན། །གནས་ལུགས་ངོ་ཡིས་མ་ཟིན་པའི། །རྐྱེན་གྱིས་དྲི་མ་འཐས་པ་ཡིས། །སེམས་ངོ་སྐྱེ་མེད་ཤེས་པར་བྱ། །ཞེས་གསུང་ངོ༌། །
	སྤྲོས་བྲལ་གྱི་རྒྱན་དང་ལྡན་པ་བྷ་བ་དེ་ཝའི་ཞལ་སྔ་ནས། མཆོག་གི་འབྲས་བུར་རེར་གྱུར་ན། །མ་རྟོགས་སྐྱོན་གྱིས་གོལ་བ་ཡིན། །ཀྱེ་མ་གང་ལ་རེ་བ་དེ། །མ་སྤངས་དྲི་མ་མི་འདག་པས། །རེ་བ་མེད་པ་བདེ་བའི་མཆོག །ཅེས་གསུང་ངོ༌། །
	ཕྲིན་ལས་ཀྱིས་གདུལ་བྱའི་རེ་བ་སྐོང་བ་བཛྲ་རསྨིའི་ཞལ་སྔ་ནས། སྣང་བ་ལ་ནི་ཆགས་གྱུར་ན། །ལམ་ཁྱེར་མ་ཤེས་སྐྱོན་ཡིན་པས། །བདེན་རྫུན་དངོས་པོའི་ཆོས་ལ་བལྟ། །གང་ལ་མངོན་པར་ཞེན་པ་ཡིས། །འཆིང་བའི་རྒྱུ་དེ་བོར་ཏེ་བསྒྲིམ། །ཞེས་གསུང་ངོ༌། །
	ཕྱིར་མི་ལྡོག་པའི་ཕྱག་རྒྱ་ཅན་རཏྣ་ཁ་དྷའི་ཞལ་སྔ་ནས། ལམ་དུ་མཐོང་བའི་རྟགས་རྣམས་ལ། །བདག་བྲོད་རེ་བས་སྔོན་བསུས་ནས། །དམིགས་མེད་རྩི་ཡིས་མ་ཟིན་པའི། །བློ་བྲལ་མ་དག་སྐྱོན་ཡིན་པས། །ཤེས་པའི་ཕུག་ཐག་གཅད་པར་བྱ། །ཞེས་གསུང་ངོ༌། །
	ཐོས་པའི་མཐའ་ཚིག་གི་ཐོག་ཏུ་ཆོད་པ་ཙནྡྲ་ཧྲྀ་དའི་ཞལ་སྔ་ནས། འཁོར་བ་སྡུག་བསྔལ་དུ་མཐོང་བའི། །དོག་པས་སྐྱོ་ན་གོལ་བ་སྟེ། །ཡུལ་མ་འབྱོངས་པའི་སྐྱོན་ཡིན་པས། །མཁས་པས་དོག་པ་སྤངས་པ་ན། །བདེ་བའི་ཚང་དུ་ཚུད་པ་ཡིན། །ཞེས་གསུང་ངོ༌། །
	འཁྲུལ་པ་ཆོས་ཉིད་དུ་ཤར་བ་མོ་ཧ་ར་དྷ་ནའི་ཞལ་སྔ་ནས། རྩོལ་བ་མེད་པའི་བརྩོན་འགྲུས་ཀྱིས། །ངོས་གཟུང་བྲལ་བའི་ཉམས་མྱོང་བསྐྱང༌། །བྱིང་རྒོད་ལ་སོགས་བྱུང་གྱུར་ཀྱང༌། །དེ་ཡི་སྐྱོན་ངོ་ཤེས་བྱས་ལ། །དེ་ཁོ་ན་ཉིད་ལ་བློ་གཞག །ཅེས་གསུང་ངོ༌། །
	དོན་གྱི་གནད་རིག་པས་བསམ་པའི་མཐའ་ཆོད་པ་བཛྲ་དྷ་ལི་བའི་ཞལ་སྔ་ནས། ཀྱེ་མ་ཀྱེ་མ་ཐ་མལ་གྱི། །མ་བཅོས་ཤེས་པ་ངོས་གཟུང་དང༌། །རང་གི་རང་བཞིན་ཉིད་ལ་བལྟ། །འདི་ཡི་དུས་སུ་རང་སྣང་གི །ཆོས་ལ་བརྟག་དཔྱད་སྤང་བར་བྱ། །ཞེས་གསུང་ངོ༌། །
	འདོད་པར་བློ་ལོག་མ་ར་ས་བྷིའི་ཞལ་སྔ་ནས། ཅིར་སྣང་ངོ་བོས་རང་གྲོལ་བ། །ཉོན་མོངས་བག་ཆགས་ཀྱིས་མི་འགོ །ཆོས་དང་སེམས་སུ་རོ་མཉམ་པས། །སྣ་ཚོགས་གཟུགས་མེད་རྩ་བྲལ་དུ། །གྲོལ་བས་སྨྱོན་པ་ལྟ་བུའོ། །ཞེས་གསུང་ངོ༌། །
	བྱིན་རླབས་ཀྱི་ཉམས་འབར་བས་སྒོམ་ཐོག་བབས་སུ་འཆར་བ་རསྨི་སཱུརྻའི་ཞལ་སྔ་ནས། ཐམས་ཅད་སྒྱུ་མ་ལས་མ་འདས། །རང་བཞིན་མེད་པའི་མཚང་གོ་བས། །ནང་གིས་ཕྱི་རོལ་བྱིན་བརླབས་ནས། །མཚོ་ལས་འཁྱགས་དར་ཞིག་པ་བཞིན། །སྣང་བ་རང་སར་གྲོལ་བར་འགྱུར། །ཞེས་གསུང་ངོ༌། །
	རིག་པ་སྙེམས་ལས་གྲོལ་བ་མོ་བྷ་ཀ་ད་ནུའི་ཞལ་སྔ་ནས། འཁོར་འདས་རོ་གཅིག་རྟོགས་པ་ལ། །དེས་ནི་གཉིས་འཛིན་ཤེས་པ་གྲོལ། །འབད་རྩོལ་མེད་པར་གདུལ་བྱ་ཡི། །དོན་འབྱུང་ཡིད་བཞིན་ནོར་བུ་ལྟར། །འབྲས་བུ་རང་ལས་རྙེད་པར་འགྱུར། །ཞེས་གསུང་ངོ༌། །
	ཚེ་འདིའི་རྩིས་བཤིག་པས་ཅི་བྱས་ཆོས་སུ་སོང་བ་རཏྣ་པ་ལི་པའི་ཞལ་སྔ་ནས། གཞི་ལ་གནས་པའི་འབྲས་བུ་ནི། །ཨེ་མ་རང་བྱུང་བསམ་མི་ཁྱབ། །རང་སེམས་སྐྱེ་མེད་ངོ་ཤེས་པས། །སྐུ་གཉིས་སྒྲུབ་པའི་འདུན་མ་གྲོལ། །ཐོབ་བྱའི་འབྲས་བུ་ཕྱི་ན་མེད། །ཅེས་གསུང་ངོ༌། །
	ཉོན་མོངས་པ་རང་ཐོག་ཏུ་སྙིལ་བ་མོ་ར་བྷི་ན་དའི་ཞལ་སྔ་ནས། འདི་ནི་གཟུགས་ཅན་མ་ཡིན་པས། །དུས་གསུམ་འགྱུར་བ་མེད་པར་གནས། །འཁོར་བ་དང་ནི་མྱང་འདས་ཀྱི། །ཆོས་རྣམས་ཕྱག་རྒྱ་ཆེན་པོ་ལས། །མ་འདས་ཀུན་ལ་ཁྱབ་པའི་བདག །ཅེས་གསུང་ངོ༌། །
	ལྟ་སྟངས་ཀྱི་གཟེངས་སྨད་པས་འཇམ་རླུང་ཐོག་བབས་སུ་ཟིན་པ་གཱིརྟི་སིདྷའི་ཞལ་སྔ་ནས། གདོད་ནས་སྟོང་ཞིང་བདག་མེད་པ། །རིན་ཆེན་སེམས་ནི་ཕྱག་རྒྱ་ཆེ། །རྒྱུ་ལས་མ་བྱུང་སྐྱེ་འཇིག་མེད། །མ་སྐྱེས་ངོ་བོ་དེ་མཐོང་བས། །འཁོར་བའི་ཐོག་མཐའ་ཆོད་པར་འགྱུར། །ཞེས་གསུང་ངོ༌། །
	དུས་གསུམ་རང་སར་གྲོལ་བ་མོ་བྷ་ག་ཏའི་ཞལ་སྔ་ནས། སེམས་ཉིད་འོད་གསལ་ངོ་བོས་དབེན། །སངས་རྒྱས་དང་ནི་སེམས་ཅན་གྱི། །ཁྱད་པར་ཡོད་པ་མ་ཡིན་ཏེ། །མར་མེ་དང་ནི་འོད་བཞིན་ནོ། །འདི་ཤེས་འཁོར་འདས་འཛིན་རྟོག་བྲལ། །ཞེས་གསུང་ངོ༌། །
	རྟོགས་པ་བྱིན་བརླབས་ལས་འཁྲུངས་པ་ཙནྡྲ་པྲཛྙཱ་ཞལ་སྔ་ནས། ཡིད་ལ་མི་བྱེད་དོན་འདི་ལ། །སྐྱེ་དང་འགག་དང་འགྲོ་འོང་མེད། །རང་སྣང་བ་ནི་རང་གི་སེམས། །ཐ་དད་པར་ནི་མི་རྟོག་གོ །གཉིས་འཛིན་བྲལ་ན་ཕྱག་རྒྱ་ཆེ། །ཞེས་གསུང་ངོ༌། །
	རྟོག་པ་རང་གྲོལ་བ་ར་བྷི་ནའི་ཞལ་སྔ་ནས། སྟོང་པ་ཉིད་ལ་བདེན་པ་ཡི། །བློར་འཇོག་བདག་འཛིན་མདུད་གྲོལ་འགྱུར། །བྱེད་མཁན་ངོས་ཟིན་འཁྲུལ་པ་འཇིག །དེ་ནི་གནད་ཀྱི་གདམས་པ་ཡིན། །ཞེས་གསུང་ངོ༌། །
	ངོ་སྤྲོད་ཀྱི་གནད་ལ་ངེས་པའི་ཤེས་པ་སྐྱེས་པ་རཏྣ་བོ་དྷའི་ཞལ་སྔ་ནས། རྟོགས་པའི་དོན་ལ་མཆོག་འཛིན་སྤང༌། །འདག་པར་དཀའ་བའི་དྲི་མ་ནི། །ངོ་བོ་མཐོང་བའི་རང་ཉིད་དེ། །མཐའ་དང་བྲལ་བར་བལྟ་བ་ཡིན། །ཞེས་གསུང་ངོ༌། །
	དབང་གི་ཉམས་ཀྱིས་བཟི་བ་མོ་བྷ་ཙ་ལའི་ཞལ་སྔ་ནས། གློ་བུར་རྐྱེན་ལས་སྐྱེས་པ་ཡི། །དྲན་རིག་རྣམ་པར་རྟོག་པ་ནི། །དེ་ཉིད་ངོ་བོ་གཞི་མེད་དེ། །རང་བཞིན་མ་སྐྱེས་པ་ཡི་གཞི། །དེ་མཐོང་འཁྲུལ་པའི་སྣང་བ་འཇིག །ཅེས་གསུང་ངོ༌། །
	འོད་གསལ་གྱི་རང་ངོ་མཁའ་འགྲོ་མའི་བརྡ་ལས་འཕྲོད་པ་ཀདྡྷ་རི་པའི་ཞལ་སྔ་ནས། རྣམ་པར་རྟོག་པ་ཆོས་ཉིད་དུ། །མ་ཤེས་དབྱིངས་ཀྱི་ཡེ་ཤེས་ནི། །མཚང་མ་མཐོང་བས་ངོས་མ་ཟིན། །ཨེ་མ་དེ་ཉིད་ལྟོས་དང་ཀྱེ། །ཞེས་གསུང་ངོ༌། །
	མི་རྟོག་པའི་གཉིད་ལོག་མ་སིངྒཱ་དྷ་ནའི་ཞལ་སྔ་ནས། དེ་ཉིད་ངོ་བོ་འདུས་མ་བྱས། །འགྲོ་འོང་མེད་པའི་བདག་ཉིད་ཅན། །སྤྲོས་པ་ཉེར་ཞི་འོད་གསལ་ངང༌། །གདོད་ནས་དག་པ་དེར་ལྟོས་དང༌། །ཞེས་གསུང་ངོ༌། །
	གཉིས་སྣང་གི་ཤེས་པ་གྲོལ་བ་བཱིདྱ་ཛ་ལའི་ཞལ་སྔ་ནས། མ་སྐྱེས་མི་སྐྱེ་སྐྱེ་བ་མེད། །སྟོང་ཉིད་ལས་བྱུང་སྐྱེ་བ་མེད། །སྐྱེ་མེད་སྐྱེ་བའི་ངོ་བོས་སྟོང༌། །རྒྱུ་རྐྱེན་བྱེད་པ་པོར་མ་གྲུབ། །ཅེས་གསུང་ངོ༌། །
	བདེ་བའི་རོས་མྱོས་པ་མོ་གྷ་ཛུ་ལིའི་ཞལ་སྔ་ནས། སྐྱེ་མེད་དབྱིངས་ལས་ཤར་བ་ཡི། །ཆོས་རྣམས་སྐྱེ་བ་མེད་པའི་བདག །རང་བཞིན་ལས་ནི་མ་འདས་ཏེ། དངོས་རྣམས་སྐྱེ་བ་མེད་པའོ། །ཞེས་གསུང་ངོ༌། །
	དགེ་བའི་དཔལ་འཛིན་བི་ལི་ཏའི་ཞལ་སྔ་ནས། བྱ་བ་བཏང་བའི་སྐྱེས་བུ་་བདེ། །འཇིག་རྟེན་པ་ལ་སྡུག་བསྔལ་དུ། །མ་སོང་བ་ཡི་དངོས་པོ་གང༌། །དེ་ནི་འཕགས་པས་གཟིགས་མི་འགྱུར། །ཞེས་གསུང་ངོ༌། །རྣལ་འབྱོར་པ་རྣམས་ཀྱི་དེ་ཁོ་ན་ཉིད་རབ་ཏུ་སྣང་བ་གྲུབ་པ་རྣམས་ཀྱི་རྡོ་རྗེའི་མགུར་ལས། དཔལ་གྱི་བེའུའི་བཅུད་རྣམ་པར་འཇིགས་པ་ཞེས་བྱ་བའི་ལེའུ་སྟེ། བརྒྱད་པའོ།། །།
༈	སྣང་བ་རྒྱུད་ལ་ངེས་ཤེས་སྐྱེས་པས་རྫ་ནའི་ཞལ་སྔ་ནས། ལས་ཀྱི་ཕྱག་རྒྱ་མཚོན་བྱེད་དེ། །ཆོས་ཀྱི་ཕྱག་རྒྱ་སྒོམ་པའི་ལམ། །ཕྱག་རྒྱ་ཆེན་པོ་འབྲས་བུ་སྟེ། །དམ་ཚིག་ཕྱག་རྒྱ་ཕྲིན་ལས་སོ། །ཞེས་གསུང་ངོ༌། །
	སེང་གེའི་རྩལ་དང་ལྡན་པ་སིདྡྷ་ནའི་ཞལ་སྔ་ནས། མཚོན་བྱེད་མེད་ན་དོན་མི་མཐོང༌། །བསྒོམ་བྱ་མེད་ན་ལམ་དང་བྲལ། །འབྲས་བུ་མེད་ན་སྒྲུབ་ནས་ཅི། །ཕྲིན་ལས་མེད་ན་དགོས་པ་སྟོར། །ཞེས་གསུང་ངོ༌། །
	དོན་རྒྱུད་ལ་སྒྲོ་འདོགས་ཆོད་པ་དེ་ཝ་ཤ་རིའི་ཞལ་སྔ་ནས། བདེ་བ་ཉམས་མྱོང་དགའ་བ་སྟེ། །འཛིན་གྲོལ་ཉམས་མྱོང་མཆོག་ཏུ་དགའ། །བདེ་སྟོང་དབྱེ་རུ་མེད་པ་ནི། །ལྷན་ཅིག་སྐྱེས་པའི་དགའ་བའོ། །ཉམས་ལས་གྲོལ་ན་དགའ་བྲལ་ལོ། །ཞེས་གསུང་ངོ༌། །
	བདེ་བའི་འོད་ཟེར་ཅན་བི་མ་ལ་དྷ་ནའི་ཞལ་སྔ་ནས། མྱོང་བས་ལུས་སེམས་རྣལ་དུ་གསོལ། །ཞེན་མེད་ཉམས་མྱོང་འཛིན་པ་གྲོལ། །སྤྲོས་བྲལ་སྟོང་པ་བདེ་བའི་ཉམས། །ཤེས་པ་དེར་འཛིན་བྲལ་བ་ཅན། །ཞེས་གསུང་ངོ༌། །
	བྱིན་རླབས་ཀྱི་བརྒྱུད་པས་བར་ཆོས་སོལ་བ་ཤྲཱི་ས་ར་བའི་ཞལ་སྔ་ནས། རང་གནས་རྩ་བ་འདུས་མ་བྱས། །སྐད་ཅིག་མ་ཡི་མཚང་གིས་རིག །ཏོལ་སྐྱེས་ཤེས་པ་སྔ་ཕྱི་བྲལ། །དེར་ནི་གཉིས་སྣང་མདུད་པ་གྲོལ། །ཞེས་གསུང་ངོ༌། །
	བཟང་མོ་ནོར་བུའི་འོད་ལྡན་མ་དྷ་ན་ལའི་ཞལ་སྔ་ནས། དྲན་རིག་རྣམ་པར་རྟོག་པ་ནི། །དམིགས་པ་མེད་པར་མ་ཆོད་ན། །བདག་ཆགས་གནས་པའི་རྟེན་མི་འཇིག །མཚན་མ་རང་གྲོལ་དེར་ལྟོས་ཤིག །ཅེས་གསུང་ངོ༌། །
	བློ་རྟེན་མ་བཅས་པས་མཚན་མ་རང་སར་གྲོལ་བ་ག་ཛུ་དྷ་རའི་ཞལ་སྔ་ནས། ཉེ་བར་ལེན་པའི་ཕུང་པོ་ལྔ། །སྒྱུ་མ་ལྟ་བུར་མཚན་ཉིད་མེད། །གང་ལ་རང་བཞིན་མེད་པ་ནི། །མཚན་ཉིད་མེད་པའི་མཚན་ཉིད་གཅིག །ཅེས་གསུང་ངོ༌། །
	རྫུ་འཕྲུལ་གྱི་འོད་ཟེར་ཅན་ར་ཏྲི་ཏའི་ཞལ་སྔ་ནས། ཆོས་རྣམས་སྒྱུ་མའི་ངོ་བོ་ལ། །རང་བཞིན་ཡིད་ལ་མ་ཡིན་ཀྱང༌། །ལམ་དུ་འཁྲུལ་པ་མ་བསལ་ན། །སྒྱུ་མར་མཐོང་བས་གྲོལ་བ་མིན། །སྒྱུ་མས་སྒྱུ་མ་འཆིང་བར་འགྱུར། །ཞེས་གསུང་ངོ༌། །
	དུས་གསུམ་མ་དམིགས་པས་རྟོག་པ་ཆད་པ་ཐ་རིནྡྷ་པའི་ཞལ་སྔ་ནས། གཅུན་རྗེས་བཤིག་པ་ཤེས་རབ་ལམ། །ཆོས་ཉིད་སྤྲོས་བྲལ་འཆར་བའི་ས། །རིག་པ་སྒྲིམ་གློད་ཐབས་ཀྱི་མཚང༌། །མ་རིག་སྒོམ་གྱིས་གནད་མི་རྟོགས། །ཞེས་གསུང་ངོ༌། །
	དཔལ་གྱི་བདེ་སྟེར་མ་སུ་ཀ་རིའི་ཞལ་སྔ་ནས། མ་གཅུན་གནད་དུ་འཆུམ་མི་འགྱུར། །མ་བཤིག་རྗེས་ཀྱི་ངོས་མི་ཟིན། །མ་བསྒྲིམས་ལོག་ཤེས་ཚར་མི་ཆོད། །མ་གློད་སྤྲོས་བྲལ་འཆར་བའི་ལམ། །ཞེས་གསུང་ངོ༌། །
	རྩ་བ་གཞི་མེད་དུ་མཐོང་བས་གཉིས་འཛིན་གྲོལ་བ་ག་ག་དྷ་རའི་ཞལ་སྔ་ནས། ཆོས་རྣམས་མིང་དུ་ཤེས་པར་གྱིས། །དེ་ཡིས་བདེན་པར་འཛིན་པ་གྲོལ། །གནས་ལུགས་གཞི་མེད་མཐོང་བར་གྱིས། །འདི་ཡིས་ཟག་པའི་ཟུག་རྔུ་གྲོལ། །ཞེས་གསུང་ངོ༌། །
	དཔལ་གྱི་སྒྲོན་མ་ཀ་ན་ལིའི་ཞལ་སྔ་ནས། འཁོར་བའི་རང་མཚང་མཐོང་བར་གྱིས། །དེ་ཡིས་མྱང་འདས་འདོད་པ་གྲོལ། །དྲན་རིག་ཡེ་ཤེས་ངོ་བོར་མཐོང༌། །འདི་ཡིས་སངས་རྒྱས་སྒྲུབ་བློ་འཇིག །ཅེས་གསུང་ངོ༌། །
	འདོད་པ་ཡིད་ལ་ཞིག་པས་ཟག་མེད་ཀྱི་བདེ་བ་འབར་བ་ཤྲཱི་སཱུརྻའི་ཞལ་སྔ་ནས། ཇི་ལྟར་ཏིལ་གྱི་འབྲུ་གུ་ལ། །མར་གྱིས་ཁྱབ་པར་གནས་མོད་ཀྱང༌། །སྐམ་ལ་མ་གཅུན་ཁུ་བ་མེད། །ཏིང་གྱིས་མར་གྱི་དོན་མི་ནུས། །ཞེས་གསུང་ངོ༌། །
	བུམ་འཛིན་མ་དྷ་ན་རུའི་ཞལ་སྔ་ནས། རིགས་དྲུག་འཁོར་བའི་སེམས་ཅན་ལ། །བདེར་གཤེགས་སྙིང་པོ་ཡོད་གྱུར་ཀྱང༌། །མ་བསྒྲུབས་གྲོལ་བ་འཐོབ་མི་འགྱུར། །ཞེས་གསུང་ངོ༌། །
	རྣམ་རྟོག་གཞི་མེད་དུ་མཐོང་བས་གཉེན་པོའི་བྱ་ར་ལས་གྲོལ་བ་སུ་ཀ་དེ་ཝའི་ཞལ་སྔ་ནས། རིག་པ་མདུང་ཁྱེར་སྒོམ་གྱི་གནད། །མ་བསྒོམས་ཤེས་པ་གཉུག་མའི་ངང༌། །བསྒོམས་དང་མ་བསྒོམ་གཉིས་མེད་པས། །ཤེས་པ་ཟུང་འཇུག་ངོ་མཚར་ཆེ། །ཞེས་གསུང་ངོ༌། །
	བདེ་བའི་མདངས་ལྡན་མ་ཨ་བྷ་ར་དྷའི་ཞལ་སྔ་ནས། ཤེས་པ་མཐའ་བྲལ་ལྟ་བའི་གནད། །ཐ་མལ་ཤེས་པ་བློ་རྟོག་བྲལ། །མ་བཅོས་པ་ནི་ཆོས་ཀྱི་སྐུ། །སྒྲུབ་བློ་ཞིག་པ་ངོ་མཚར་ཆེ། །ཞེས་གསུང་ངོ༌། །
	ལམ་ལ་གང་ཕན་གྲོགས་སུ་སྟོན་ཤེས་པས་སྣང་བ་དཔེ་ཆར་ཤར་བ་བྷ་ན་སཱུརྻའི་ཞལ་སྔ་ནས། ཇི་ལྟར་སོལ་བའི་སྡོང་པོ་ལ། །ལོ་འབྲས་མེ་ཏོག་མི་འབྱུང་ལྟར། །དེ་བཞིན་དད་པ་མེད་པ་ལ། །ཡོན་ཏན་ནོར་བུ་འབྱུང་མི་འགྱུར། །ཞེས་གསུང་ངོ༌། །
	ཡེ་ཤེས་སྤྱན་ལྡན་རས་མ་དྷ་ནའི་ཞལ་སྔ་ནས། མངལ་དུ་འཕྱེས་པའི་གླང་པོ་ཡིས། །འདམ་བུའི་ཚལ་དུ་མི་རྟོལ་ལྟར། །རང་བཞིན་བརྩོན་འགྲུས་མི་ལྡན་པས། །ཐར་པའི་གྲོང་ཁྱེར་ཕྱིན་མི་འགྱུར། །ཞེས་གསུང་ངོ༌། །
	སེང་གེའི་ལྟ་སྟངས་ལས་རིག་པ་དྭངས་པ་ད་ར་ཙ་ལིའི་ཞལ་སྔ་ནས། ཇི་ལྟར་རྨི་ལམ་སྒྱུ་མ་བཞིན། །ཀུན་རྫོབ་སྣང་བའི་རང་བཞིན་སྟོང༌། །དྲི་ཟའི་གྲོང་ཁྱེར་ཇི་བཞིན་དུ། །སྐྱེ་དང་གནས་པ་དེ་བཞིན་ནོ། །ཞེས་གསུང་ངོ༌། །
	ལྷའི་མདངས་འཕྲོག་མ་མ་ནི་ལའི་ཞལ་སྔ་ནས། འདི་དག་ཡང་དག་མ་ཡིན་པས། །ཁམས་གསུམ་ངོ་བོས་རྣམ་པར་དབེན། །ཆོས་རྣམས་དོན་དུ་མ་གྲུབ་པས། །རང་བཞིན་དག་པ་ངོ་མཚར་ཆེ། །ཞེས་གསུང་ངོ༌། །
	དྲན་པའི་རྩལ་ལས་ངོ་བོ་སྐྱེས་པ་ཙཎྜ་ལིའི་ཞལ་སྔ་ནས། ཆོས་རྣམས་རང་བཞིན་རྣམ་པར་དག །རྒྱུ་མེད་འཁོར་བ་མཐོང་མི་འགྱུར། །མ་མཐོང་མྱ་ངན་འདས་པའི་གནད། །དེ་རྟོགས་ནས་ནི་གྲོལ་བ་ཐོབ། །ཨེ་མ་མཁའ་འགྲོ་གསང་བའི་གནད། །ཅེས་གསུང་ངོ༌། །
	འབར་བའི་ག་ཙ་མོ་བྷ་ནུ་ཧི་རིའི་ཞལ་སྔ་ནས། བློ་ཡིག་མཐའ་བྲལ་གཉུག་མའི་ངང༌། །སྒོམ་དང་བསྒོམ་བྱ་ལས་གྲོལ་ཏེ། །ཕྱག་རྒྱ་ཆེ་ལ་བསྒོམ་དུ་མེད། །མ་བྱས་ཤེས་པ་ངར་དང་བཅས། །རིག་པ་རྟེན་མེད་ནམ་མཁའ་འདྲ། །ཞེས་གསུང་ངོ༌། །
	ཤེས་པ་ཡུལ་ལ་མ་འཕྲོས་པས་རྟོག་པ་ཆད་པ་ཨ་སུ་ར་དྷའི་ཞལ་སྔ་ནས། རྟོགས་པ་མཐར་ཕྱིན་འབྲས་བུའི་ས། །རེ་དོག་གོལ་ས་དབྱིངས་སུ་དག །དོན་རྟོགས་རྣལ་འབྱོར་ཉམ་ང་བྲལ། །འཁོར་བ་རང་གྲོལ་ངོ་མཚར་ཆེ། །ཞེས་གསུང་ངོ༌། །
	ཡེ་ཤེས་ཀྱི་སྤྱན་ལྡན་མ་བྷ་ནུ་ཧ་རིའི་ཞལ་སྔ་ནས། བདེན་གཉིས་ངོ་བོ་ཐ་མི་དད། །སྣང་སྟོང་དབྱེར་མེད་ཟུང་དུ་འཇུག །སྣང་སྟོང་གྲོལ་བའི་རྣལ་འབྱོར་པ། །འཁོར་འདས་མེད་པ་ངོ་མཚར་ཆེ། །ཞེས་གསུང་ངོ༌། །
	རྩ་བའི་གནད་ཀྱིས་རང་ངོ་བརྡ་ལས་འཕྲོད་པ་གྷ་ཙ་ལི་པའི་ཞལ་སྔ་ནས། ངེས་པའི་ཤེས་པ་སྐྱེས་པ་ལ། །ཐེ་ཚོམ་སོམ་ཉི་ཡིད་གཉིས་བྲལ། །ཡེ་ཤེས་རྒྱུན་ཆད་མེད་པ་ལ། །སྐད་ཅིག་མ་ཡི་ཆོས་མི་གནས། །ཞེས་གསུང་ངོ༌། །
	དཔལ་གྱི་འདོད་འཇོམ་སུ་ཀ་དྷ་ནའི་ཞལ་སྔ་ནས། བར་དོ་མེད་པའི་ཆོས་ཉིད་ལ། །འགྲོ་དང་འོང་བའི་ཆོས་མི་གནས། །བློ་དང་བྲལ་བའི་ཡེ་ཤེས་ལ། །འཁྲུལ་པའི་དྲི་མ་རྣམ་པར་དག །ཅེས་གསུང་ངོ༌། །
	ཤེས་པ་སོ་ལ་བཞག་པས་འཁྲུལ་པའི་སྣང་བ་ལ་སྒྲོག་ཆད་པ་ཙནྡྷེ་བའི་ཞལ་སྔ་ནས། རྩི་ཡིས་ཟིན་པའི་ལྕགས་བཞིན་དུ། །ངོ་བོ་གསེར་དུ་འགྱུར་བ་བཞིན། །བདེ་གསལ་མི་རྟོག་པས་ཟིན་པའི། །དྲན་རིག་ཡེ་ཤེས་ཉིད་དུ་འགྱུར། །ཞེས་གསུང་ངོ༌། །
	དབྱིངས་ཀྱི་གཙོ་མོ་བྷ་ཏ་ཧའི་ཞལ་སྔ་ནས། གང་ཚེ་གནད་ཀྱི་ངོ་བོར་རིག །དེ་དུས་མ་རིག་མུན་པ་དྭངས། །གང་དུ་འཁྲུལ་པའི་སྣང་བ་དག །དེ་ནི་སྐུ་གསུམ་ཞིང་ཞེས་ཤེས། །ཞེས་གསུང་ངོ༌། །
	ཨཱ་ལི་ཀཱ་ལིའི་གནད་ཀྱིས་བཀའ་བརྒྱུད་ཀྱི་དོན་གྲོལ་བ་ཤོ་པོ་རི་པའི་ཞལ་སྔ་ནས། གང་ལ་གཏེར་གྱི་ཁྲོན་ཡོད་ན། །དེ་ལ་ཆགས་པའི་བློ་འབྱུང་གི །གཏེར་མེད་པ་ལ་ཆགས་བློ་མེད། །སོ་བྱ་ནགས་ཀྱི་ཁྲོད་མི་བསྙག །ཅེས་གསུང་ངོ༌། །
	རྫུ་འཕྲུལ་གྱི་རྒྱན་དང་ལྡན་པ་ཐ་ན་མོའི་ཞལ་སྔ་ནས། རྩི་མེད་སྦྲང་མ་བདེ་བར་གནས། །ཉ་བཏང་སྐྱར་མོ་སེམས་ངལ་སོས། །ཆོག་མེད་བློ་ནི་དབུལ་པོ་ཡིན། །ཞེས་གསུང་ངོ༌། །
	དཀའ་ཐུབ་ཀྱི་སྲང་ཚར་བས་འཕགས་པའི་བརྒྱུད་པ་ཟིན་པ་རཏྣ་དེ་ཝའི་ཞལ་སྔ་ན། རྒྱུ་ཡི་རྣལ་འབྱོར་རྐྱེན་ལས་བྱོལ། །ལམ་པའི་རྣལ་འབྱོར་རྐྱེན་དང་བྲལ། །འབྲས་བུའི་རྣལ་འབྱོར་རྐྱེན་ཐོག་འབབས། །རྟོགས་པའི་རྐྱེན་དུ་གང་མ་སོང༌། །ཞེས་གསུང་ངོ༌། །
	ཐུགས་རྗེའི་འོད་ལྡན་མ་སུ་རི་དྷ་ནའི་ཞལ་སྔ་ནས། རྒྱ་མཚོའི་ནང་གི་སེམས་ཅན་ལས། །ཆུ་སྲིན་ཟས་སུ་མ་གྱུར་མེད། །དེ་བཞིན་བརྟན་པ་ཐོབ་པ་ལ། །གྲོགས་སུ་མ་གྱུར་གང་ཡང་མེད། །ཅེས་གསུང་ངོ༌། །
	འཁྲུལ་པ་ངོས་ཟིན་པས་ཚོགས་དྲུག་རྟོགས་པའི་རྐྱེན་བསྐུལ་དུ་ཤར་བ་ཨ་མོ་གྷ་ཙནྡྲའི་ཞལ་སྔ་ནས། ལྟ་མེད་ལྟ་དང་བྲལ་བ་ལ། །ལྟ་བ་འདི་ཡིན་ཇི་ལྟར་སྨྲ། །གཞོན་ནུ་མ་ཡི་བདེ་བ་བ་བཞིན། །ཉམས་མྱོང་བརྗོད་པར་ནུས་མ་ཡིན། །ཞེས་གསུང་ངོ༌། །
	བདེ་བའི་སྟོབས་ལྡན་མ་ས་ན་ལིའི་ཞལ་སྔ་ནས། གང་གིས་མཁུར་བར་ཆུ་བླུགས་ནས། །སྨྲ་བརྗོད་ནུས་པ་མ་ཡིན་ནོ། །དོན་གྱི་རྩི་འཐུངས་རྣལ་འབྱོར་པས། །ཕྱག་རྒྱ་ཆེན་པོ་བརྗོད་མི་ཤེས། །ཞེས་གསུང་ངོ༌། །
	གནད་ཀྱི་རང་མཚང་གོ་བས་རིག་པའི་རྩལ་འབྱོར་པ་སུ་ཁ་ཛྷ་ནའི་ཞལ་སྔ་ནས། ཆུ་རྣམས་ཐམས་ཅད་རྒྱ་མཚོ་རུ། །ལན་ཚྭའི་རོ་རུ་གཅིག་པ་ལྟར། །གདམས་པའི་གནད་ཀྱི་ངོ་སྤྲོད་དུ། །ཆོས་རྣམས་དོན་གཅིག་གོ་བར་འགྱུར། །ཞེས་གསུང་ངོ༌། །
	སེམས་ལ་དབང་ཐོབ་པར་ནུ་དྷ་རའི་ཞལ་སྔ་ནས། མིག་སེར་གྱིས་ནི་གཟིར་བའི་མིས། །ས་གཞི་གསེར་དུ་མཐོང་བ་བཞིན། །དེ་ལྟར་དོན་གྱི་རྩི་འཐུངས་པས། །ཅིར་སྣང་གདམས་པར་མཐོང་བར་འགྱུར། །ཞེས་གསུང་ངོ༌། །
	ཡེ་ཤེས་བཤིག་རྗེས་ལ་ངོས་ཟིན་པ་བི་མ་དེ་ཝའི་ཞལ་སྔ་ནས། སྐྱེས་བུ་བདུད་ཀྱིས་ཁྱེར་བ་ནི། །དེ་ཚེ་བདག་བསྟོད་གཞན་ལ་སྨོད། །རྨོངས་པའི་གྲུབ་མཐའ་མངོན་ཞེན་ཅན། །འདི་ནི་ལྟ་བའི་བདུད་ཡིན་ནོ། །ཞེས་གསུང་ངོ༌། །
	དཔའ་མོ་ཁྱུང་བྱའི་ལྡེམ་རུ་ཅན་བ་ལི་བ་དའི་ཞལ་སྔ་ནས། མཁས་པས་ཁས་ལེན་སྤང་བར་བྱ། །ཐོས་པས་རང་རྒྱུད་དུལ་བ་ཡི། །འདི་ཡིས་ཡོན་ཏན་དགོས་པ་སྟོར། །རིག་བྱེད་མཐར་ཕྱིན་ཞི་ཞིང་དུལ། །ཞེས་གསུང་ངོ༌། །
	སྣ་རྩེར་ཡིད་བཅིངས་པས་འགྱུ་བ་སྲང་དུ་ཆུད་པ་ར་ནུ་ཙནྡའི་ཞལ་སྔ་ནས། ཇི་ལྟར་ཡོལ་བས་བཅད་པའི་རྒྱབ། །བུམ་པ་ལ་སོགས་མི་མངོན་བཞིན། །དེ་ལྟར་འདོད་པའི་མིག་བཙུམས་པས། །ཟག་པ་ཕྱི་རུ་མཐོང་མི་འགྱུར། །ཞེས་གསུང་ངོ༌། །
	ཡིད་འཕྲོག་རྨ་བྱའི་ལྡེམ་དུ་ཅན་བྷ་ག་སུ་ནའི་ཞལ་སྔ་ནས། གང་དུ་གཉིས་འཛིན་གྲོལ་བའི་ཚེ། །དེ་དུས་འཁྲུལ་པ་རང་སར་དག །ཆོས་ཉིད་སྣང་བ་རང་ཤར་ལ། །བདེན་པ་མཐོང་ཞེས་རབ་ཏུ་བརྗོད། །ཅེས་གསུང་ངོ༌། །
	ངོ་སྤྲོད་གནད་ལ་ཕོག་པས་ཕྱག་རྒྱ་ཆེན་པོ་ཐོག་བབས་སུ་ཤར་བ་མོ་ཅི་ར་དེ་ཝ་མོ་ལིའི་ཞལ་སྔ་ནས། བློ་མཐའ་མ་མཐོང་ལྟ་བ་ནི། །ཤེས་བྱ་མུ་ལས་གྲོལ་བས་ཞིག །སྣང་སྟོང་རྐྱེན་དང་བྲལ་བ་ལས། །སྐྱེ་བ་མེད་པའི་ཕྱག་རྒྱ་བཅིང༌། །ཞེས་གསུང་ངོ༌། །
	བདེ་ལྡན་མ་དུང་གི་ཐོར་ཅོག་ཅན་པ་ཏ་མིའི་ཞལ་སྔ་ནས། འཛིན་བློ་ཐོང་ལ་རྟོག་པ་ཆོད། །ཆོས་རྣམས་གཞི་རུ་མཉམ་པ་ལ། །བརྒྱད་དང་བྲལ་བ་རྣལ་འབྱོར་ཡིན། །ཡེ་ཤེས་སྐུ་ནི་ལས་ལས་གྲོལ། །ཞེས་གསུང་ངོ༌། །
	ངོ་སྤྲོད་གཅིག་གི་ཐོག་ཏུ་ཆོས་རྣམས་ཀུན་གྱི་དོན་རིག་པ་གྷ་ཇུ་དེ་ཝའི་ཞལ་སྔ་ནས། ཇི་ལྟར་དབང་པོ་དྭངས་པའི་མིག །ལོང་ན་གཟུགས་རྣམས་མི་མཐོང་བཞིན། །དེ་ལྟར་འདོད་པའི་བློ་མེད་ན། །སྒྲིབ་པས་མཐོང་བར་མི་འགྱུར་རོ། །ཞེས་གསུང་ངོ༌། །
	གཏུམ་མོ་འབྲུག་གི་སླག་པ་ཅན་བི་ཏ་ལའི་ཞལ་སྔ་ནས། གང་ཞིག་གཟུགས་མེད་བར་དུ་ནི། །དེ་ལ་གྲིབ་མ་འོང་བ་བཞིན། །དེ་ལྟར་འདོད་པའི་བློ་ཡོད་ཕྱིར། །སྒྲིབ་པ་སྤང་བར་འགྱུར་མ་ཡིན། །གྲོགས་དག་འདོད་པའི་བློ་དང་ཕྲོལ། ཞེས་གསུང་ངོ༌། །
	ཉམས་ཀྱི་མན་ངག་མར་མེ་གཅིག་ནས་གཅིག་ཏུ་སྤེལ་བའི་ལུགས། དེ་ཁོ་ན་ཉིད་རྣལ་དུ་མཚོན་པ་ལས། བདུད་རྩིའི་ཆར་རྣམ་པར་དབབ་པ་ཞེས་བྱ་བའི་ལེའུ་སྟེ། །དགུ་པའོ།། །།
	རྒྱལ་སྲས་མིའི་སེང་གེ་དམ་པ་རྒྱ་གར་རིན་པོ་ཆེའི་ཞལ་སྔ་ནས་རང་འགྱུར་དུ་མཛད་པའི། ཕྱག་རྒྱ་ཆེན་པོ་དུམ་བུ་ཁྲིགས། །ཚིག་ཏུ་ཉུང་ལ་དོན་དུ་འདྲིལ། །ཉམས་མྱོང་སྐྱེས་པ་རྡོ་རྗེའི་མགུར། །མ་རིག་མུན་སེལ་སྒྲོན་མེ་འདི། །སྐལ་ལྡན་མིག་གི་དབང་པོ་ཡིས། །བལྟ་བས་མི་ངོམས་བློས་མི་འཁྱུད། །སྒྲོ་འདོགས་བཀླགས་པ་ཙམ་གྱིས་ཆོད། །ཨོ་མ་ངོ་རེ་མཚར་རྫོགས་སོ།། །།སེམས་ཅན་ཐམས་ཅད་ཀྱི་དོན་དུ་གྱུར་ཅིག །དགེའོ། །



༄༅། །ཕྱག་རྒྱ་ཆེན་པོ་རྡོ་རྗེའི་གླུ་རིན་པོ་ཆེ་གསེར་གྱི་ཕྲེང་བ་ཞེས་བྱ་བ་གྲུབ་པ་ཐོབ་པའི་རྣལ་འཁྱོར་པ་དང་པཎྜི་ཏ་མང་པོས་གསུང་པ་རྣམས་རྗེ་བཙུན་མངའ་བདག་མཻ་ཏྲི་པས་གཞུང་གཅིག་ཏུ་བསྡེབས་པའི་གདམས་པ་བཞུགས་སོ། །
མངའ་བདག་མཻ་ཏྲི་པས་གཞུང་གཅིག་ཏུ་བསྡེབས།

༄༅། །རྒྱ་གར་སྐད་དུ། མ་ཧཱ་མུ་དྲ་ཀ་ན་ཀ་མཱ་ལེ་ནཱ་མ། བོད་སྐད་དུ། ཕྱག་རྒྱ་ཆེན་པོ་གསེར་ཕྲེང་ཞེས་བྱ་བ། བླ་མ་དམ་པ་རྣམས་ལ་ཕྱག་འཚལ་ལོ། །ལྗོན་ཤིང་མེ་ཏོག་འདབ་རྒྱས་འབྲས་བུ་མངར་མང་ཞིང༌། །ཆོས་ལྡན་རྒྱལ་པོ་སྟོང་གསུམ་ཞིང་འདུལ་རྒྱན་གྱིས་མཛེས། །ནམ་མཁའ་ཉི་ཟླའི་གར་དང་རྒྱུ་སྐར་གར་དང་བཅས། །ཀླུ་རྒྱལ་སྤྱི་བོར་ནོར་བུ་རིན་ཆེན་རྒྱན་གྱིས་བརྒྱན། །མཛེས་ལྡན་ཡིད་འཕྲོག་སྐྱེས་བུ་མུ་ཏིག་ཕྲ་ཡིས་སྤྲས། །མཚན་ལྡན་སངས་རྒྱས་ལྷ་མི་འཁོར་གྱི་ཚོགས་ན་གསལ། །ནོར་བུ་རིན་ཆེན་ཡོན་ཏན་མང་ལྡན་ཡང༌། །དེད་དཔོན་དང་བྲལ་རྒྱ་མཚོར་བགྲོད་མི་ནུས། །ཐོས་མང་སྡེ་སྣོད་ཡོན་ཏན་ཀུན་ལྡན་ཡང༌། །བྱིན་རླབས་དང་བྲལ་སྐྱེ་མེད་དོན་མི་རྟོགས། །དབྱར་གྱི་དུས་ན་སྔོ་རྣམས་སྐྱེ་འགྱུར་ཡང༌། །ཞིང་ལ་མ་བཏབ་ལོ་ཏོག་འབྱུང་མིན་ལྟར། །འགྲོ་དྲུག་སེམས་ཅན་སངས་རྒྱས་རང་བཞིན་ཡང༌། །མ་བསྒོམ་རྣམ་གྲོལ་ཡེ་ཤེས་དོན་མི་མཐོང༌། །མིག་ཡོར་ཐེ་ཚོམ་ལམ་གྱི་འགྲུལ་ཆད་དེ། །འདོད་པའི་ཡུལ་དུ་ཕྱིན་པར་འགྱུར་མིན་ལྟར། །ཡིད་ཆེས་མ་གྱུར་ཐེ་ཚོམ་བློ་ཅན་གྱིས། །བདེ་ཆེན་བྱང་ཆུབ་གོ་འཕང་རྙེད་མི་འགྱུར། །སྒོམ་དང་མི་སྒོམ་རྟོག་པ་བློ་ཡི་ཡུལ། །སྒོམ་མིན་སྙམ་བྲལ་ཡེངས་སུ་མེད་པའི་ས། །ཡིད་ལ་མི་བྱེད་ཕྱག་རྒྱ་ཆེན་པོའི་ལམ། །ཀྱེ་ཧོཿབྱ་བྲལ་སྐྱེ་མེད་བློ་ལས་འདས། །གསལ་སྟོང་འོད་རིག་ཆོས་ཉིད་ཡེ་ཤེས་སྒྲོན། །བདེ་སྟོང་ཟག་མེད་བདེ་ཆེན་རྒྱལ་པོ་ལ། །སྣང་སྟོང་རྟོག་མེད་ཆོས་ཉིད་སྤྱན་པ་ཡིས། །ཨེ་མ་ངོ་མཚར་ཆོས་ཉིད་བདེན་པ་མཐོང༌། །སྒྱུ་མ་འོད་གསལ་ཆོས་སྐུར་འོད་དྲང་ཞིང༌། །སྒྱུ་ལུས་འོད་གསལ་ཆོས་སྐུའི་སྣང་བ་ཟུང༌། །གཉིས་མེད་ལྷན་སྐྱེས་ཆོས་ཉིད་མཇལ་འཕྲད་ཀྱིས། །ཀྱེ་མ་བླ་མ་སངས་རྒྱས་ཨེ་སངས་རྒྱས། །ནཱ་ག་ས་ར་ཙར་ཡ་པ། །ས་ཝ་ས་ར་ཀ་མ་ཡ། ཤཱནྟི་བྷུ་སུ་བི་རཱུ་པ། །དེ་ཀི་ཨུ་ན་མི་ན་པ། །པུ་དྷྲི་ཙ་དྲ་བྷ་དྲ་པ། །ཨཱརྻ་མེ་ཀ་ཀ་རུ་པ། །ར་པི་དི་ཏོ་ཀོནྡྷ་ལི། །བྷ་ག་བ་ར་ནི་ལོ་པའི། །ཀཾ་ཀ་ཀོ་ཀི་ཨ་ན་ཧ། །ཙདྷ་སརྦ་ཀོ་ཏ་ལི། །བྷ་དེ་ཀ་ན་ཀམྦྷ་ལི། །ཌོམྦྷི་ཧེ་རུ་དཱ་རི་ཀ །ཀྲྀཥྞ་ནཱ་ག་པྲ་བྷཱ་ཀ །ཀུ་ཀུ་ཙ་ནུ་གྷཎྜ་པ། །གང་གིས་མ་རྟོགས་རྟོགས་པའི་སྤྱོད་པ་མི་བྱ་སྟེ། །བྱས་ན་རྒྱལ་པོའི་ཁྲིམས་ལ་དམངས་ཀྱིས་གནོད་པ་བཞིན། །རྟོགས་པ་རྣམས་ཀྱིས་མ་རྟོགས་སྤྱོད་པ་མི་བྱ་སྟེ། །བྱས་ན་གླང་ཆེན་བརྟན་པ་འདམ་དུ་ཚུད་པ་བཞིན། །ཀྱེ་ཧོཿགྲོགས་དག་ལྷན་ཅིག་སྐྱེས་པ་དེ། །གཞན་ནས་མི་རྙེད་བླ་མའི་ཞལ་ལ་དྲིས། །དོན་དམ་ཞལ་གྱི་ངོ་བོ་དེ་རྟོགས་ན། །ཡིད་ནི་འཆི་མེད་རླུང་ཡང་ཆད་པ་མེད། །ཆོས་ཉིད་འོད་གསལ་བདེ་ཆེན་གྱི། །ཟག་མེད་མྱ་ངན་འདས་ཀྱི་སྐུ། །གང་གིས་མ་རྟོགས་རྟོག་མེད་ལམ། །བསྟན་པར་མི་ནུས་སྙིང་པོའི་མཆོག །བདག་ལུས་རྒྱལ་བའི་དཀྱིལ་འཁོར་ལ། །ཐར་ལམ་སྲོག་གཅོད་ཕྱི་ནང་གི །རྡུལ་མེད་རྡུལ་ཚོན་ལ་སོགས་ཀྱི། །དཀྱིལ་འཁོར་འབད་རྩོལ་ཅི་ཡང་མེད། །བདེ་སྟོང་གཉིས་མེད་ཉམས་མྱོང་བླ་མ་ཡི། །བྱིན་རླབས་སྒྲོན་མ་ཆོས་ཉིད་རང་བྱུང་ལ། །མ་རྟོགས་མི་རྟོགས་བསྒོམ་དུ་མེད་པ་ལ། །འདི་དང་འདི་ཞེས་སྨྲ་མེད་ལྐུགས་པར་སྤྱོད། །གང་ནས་མ་འོངས་གར་ཡང་ནི། །མི་འགྲོ་སྐྱེ་མེད་གཉུག་མའི་ལམ། །ཆོས་ཉིད་བྱང་ཆུབ་ཆོས་སྐུ་ཡི། །ཉི་མ་མ་རིག་མུན་དང་བྲལ། །རུས་སྦལ་ལྟ་བུར་འཁོར་བ་ཡི། །སྐྱོན་གྱིས་མ་གོས་གདོད་ནས་དག །སྒྲོན་མ་མུན་བྲལ་བླ་མ་ཡི། །དྲིན་གྱིས་ཡེ་ཤེས་ཉི་མ་འདི། །མ་བལྟ་བལྟས་པས་མཐོང་བ་མེད། །མ་རྟོགས་རྟོག་དཔྱོད་ཡུལ་མིན་གྱི། །མ་སེམས་བསམ་དུ་ཅིར་ཡང་མེད། །མ་རེ་རེ་དོག་ཡུལ་ལས་འདས། །བལྟས་པས་མཐོང་བའི་ཡུལ་མིན་ཕྱིར། །སྒོམ་པ་བླ་མའི་བྱིན་རླབས་ཀྱིས། །ཆོས་ཉིད་དོན་མཐོང་ཅིར་ཡང་ནི། །མི་སེམས་ངོས་གཟུང་མེད་པར་གྲོལ། །བྱ་བ་བཏང་བའི་སྐྱེས་བུ་ལ། །བྱ་བྲལ་བྱར་མེད་གཟུང་འཛིན་མེད། །རེ་དོག་དང་བྲལ་ཉམས་ལེན་ལ། །མི་རྟོག་བསྒོམ་དུ་ཅིར་ཡང་མེད། །ཨེ་མ་ངོ་མཚར་ཆོས་ཉིད་བདེན་པ་མཐོང༌། །ཨེ་མ་བྱིན་རླབས་ཉམས་མྱོང་སྒྲོན་མ་འབར། །ཨེ་མ་བླ་མར་དད་གུས་ཡེངས་པ་མེད། །ཨེ་མ་འབྲས་བུ་རང་གསལ་བྱིན་རླབས་གསལ། །རང་རིག་གདོད་མ་མ་སྐྱེས་པ། །སྟོང་པ་མ་བཅོས་ལྷུན་གྱིས་གྲུབ། །སེམས་ཉིད་རང་རིག་རང་གསལ་གྱི། །ནོར་བུ་གསལ་དྭངས་གོ་མ་འགགས། །སྒོམ་དང་མི་སྒོམ་རྟོག་བཅས་ཀྱི། །རང་བཞིན་འོད་གསལ་རྙེད་མི་འགྱུར། །བསྒོམ་མེད་ཡེངས་སུ་མེད་པ་ལ། །མ་བཅོས་ཡེངས་མེད་ལྷུག་པ་ཉིད། །རང་རིག་ལྷན་ཅིག་སྐྱེས་པ་ཡི། །ཆོས་ཉིད་བདེ་ཆེན་སྨྲ་མེད་ལ། །བདག་གཞན་བདེ་སྡུག་བློ་ལས་འདས། །ཆོས་ཉིད་བདེན་མཐོང་ཆོས་སྐུའི་ཀློང༌། །རང་རིག་རང་གིས་རྟོགས་པ་ལ། །ཆུ་ཁམས་གསེར་དང་ནམ་མཁའ་བཞིན། །སངས་རྒྱས་སེམས་ཅན་འཁོར་འདས་དག །སྤང་བླང་ཐ་དད་ཅིར་ཡང་མེད། །དྲུག་གསུམ་རང་གྲོལ་ཆོས་ཀྱི་སྒྲོན་མ་ཡི། །རྩ་རླུང་བདེ་སྟོང་གཉིས་སུ་མེད་པ་ལ། །ཐ་མལ་རྣམ་རྟོག་དངོས་པོར་འཛིན་པ་ཡི། །ཆགས་སྡང་མདུད་པ་རང་སར་གཟུང་འཛིན་གྲོལ། །ཡེ་ཤེས་ལུས་ཅན་ཆོས་ཉིད་གསལ་དྭངས་ལ། །མཐའ་བྲལ་རྟེན་མེད་དམིགས་སུ་མེད་པའི་ཕྱིར། །འཁྲུལ་དང་མ་འཁྲུལ་འཁྲུལ་གཞི་འཁྲུལ་པ་ཡི། །རྩ་བ་སྐྱེ་མེད་བྱ་བྲལ་ངང་དུ་ཆད། །འཇའ་ཚོན་ལྟ་བུ་སྒྱུ་མའི་སྐུ། །དམ་ཚིག་ཕྱག་རྒྱ་ཞེན་མེད་ཀྱི། །དབང་པོ་རང་སྣང་ཐུག་ཕྲད་ཀྱིས། །ཆོས་ཉིད་བདེན་པ་མཐོང་བ་ཡིན། །ཟག་མེད་བདེ་ཆེན་ཆོས་ཉིད་ཉི་མ་ཡི། །ལས་ཀྱི་ཕྱག་རྒྱ་ཆོས་ཉིད་ཡེ་ཤེས་སྒྲོན། །སྐྱེ་མེད་བྱང་ཆུབ་ཀུན་རྟོག་བྲལ་བ་ཡིས། །འཁོར་བའི་སྡུག་བསྔལ་བདེ་ཆེན་ཀློང་དུ་སང༌། །བདག་ལུས་རྒྱལ་བའི་དཀྱིལ་འཁོར་གྱི། །དཔའ་བོ་མཁའ་འགྲོ་ཆོས་སྐྱོང་ནི། །ཕྱག་རྒྱ་རྩ་རླུང་བྱང་ཆུབ་སེམས། །གཉུག་མ་དམིགས་སུ་ཅིར་ཡང་མེད། །སེམས་ཉིད་བདེ་སྟོང་ཆོས་ཉིད་ཀྱི། །དོན་རྟོགས་ཕྱག་རྒྱ་ཆེན་པོའི་ལམ། །དམིགས་བྱ་དམིགས་བྱེད་དམིགས་མེད་ལ། །ཅིར་ཡང་བསམ་དུ་མེད་པ་ཉིད། །བདག་མེད་སེང་གེའི་སྒྲ་སྒྲོགས་པའི། །སྟོང་ཉིད་ཏིང་འཛིན་སྒྲོན་མ་ཡིས། །བདེ་སྡུག་རྟག་ཆད་ལ་སོགས་ཀྱི། །སྒྲིབ་པ་མ་ལུས་སེལ་བར་བྱེད། །དགེ་དང་མི་དགེའི་ལས་རྣམས་ནི། །འཛིན་མེད་གཉུག་མའི་ངང་དུ་ཡལ། །ཆོས་ཉིད་བདེ་བ་ཆེན་པོའི་སྐུ། །རང་རིག་གཉིས་མེད་ངང་དུ་འཕྲོད། །པི་ཝང་སྒྲ་བཞིན་དམ་ཚིག་གི །སྒྲོན་མ་བྲལ་ན་བདེ་མེད་ཕྱིར། །དམ་ཚིག་ཉི་མ་ཡེ་ཤེས་ཀྱིས། །ཉི་མ་ཆོས་ཉིད་ཉི་མར་མཐོང༌། །དབང་བཞི་བགྲོད་པས་ལམ་བཞི་མཐོང༌། །སྐུ་བཞི་ཕྱག་རྒྱ་བཞི་རུ་གྲོལ། །ཐབས་ལྡན་ཟུང་འཇུག་རྡོ་རྗེའི་སྐུ། །བདག་ལུས་རྒྱལ་བའི་ངང་དུ་རྫོགས། །བག་ཆགས་ཡེ་ཤེས་རང་གྲོལ་ལ། །རྟག་ཆད་སྤང་བླང་སྒྲོ་སྐུར་ཅིར་ཡང་མེད། །གདོད་ནས་དག་པ་ཆོས་ཉིད་གཉུག་མ་ལ། །སྒྲིབ་བྱེད་བྱིང་རྒོད་རེ་དོག་ཅིར་ཡང་མེད། །བསམ་གྱིས་མི་ཁྱབ་རང་རིག་འོད་གསལ་ལ། །དྲན་པས་གཟུང་དང་གཟུང་འཛིན་ཅིར་ཡང་མེད། །ཉོན་མོངས་རང་དྭངས་རྣམ་རྟོག་ཆོས་སྐུ་ལ། །དུས་གསུམ་སངས་རྒྱས་བཙལ་དུ་ཅིར་ཡང་མེད། །གསེར་འགྱུར་རྩི་ལྟར་ཁམས་གསུམ་ཉིད། །བདེ་ཆེན་ཆོས་ཉིད་རོས་གང་བ། །དོན་དམ་འཁོར་བ་ཀུན་རྫོབ་དག །མཐའ་བྲལ་ཆོས་ཉིད་དབུ་མའི་ལམ། །གཙང་དང་མི་གཙང་རྟོག་པ་ཡི། །སྨེ་ཤ་གཟུང་འཛིན་འཁོར་བའི་ཆོས། །འཁྲུལ་པས་བདེ་ཆེན་མཐོང་བ་མེད། །མ་མཐོང་རྣལ་འབྱོར་དེ་མི་རྙེད། །ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་དག་ན་བདེ་བ་རྒྱུན་མི་འཆད། །བརྟགས་པ་ཐམས་ཅད་དོན་མེད་སྡུག་བསྔལ་རྒྱུ། །བསྒོམ་དུ་མེད་པས་གཉུག་མའི་ངང་ལ་ཞོག །ཕྱག་རྒྱ་ཆེན་པོ་རང་ལ་ལྷུན་གྱིས་གྲུབ་པ་སྟེ། །མི་བསམ་མི་རིག་འབད་པ་མེད་པའི་ངང་ལ་ཞོག །ཆད་པ་མེད་དེ་མངོན་དུ་ཉམས་མྱོང་རང་གིས་མྱོང༌། །རྟག་པར་མི་འགྱུར་མངོན་ཞེན་མེད་པར་ཟུང་དུ་འཇུག །ཤིང་རྟའི་འཁོར་ལོ་གཉིས་དང་མི་ལྡན་གར་ཡང་འགྲོ་བར་མི་ནུས་ལྟར། །སྦྱིན་སོགས་འབད་པ་བྱས་ཀྱང་བླ་མར་མི་ལྡན་དངོས་གྲུབ་དམ་པ་མིན། །བྱ་རྒོད་རྩལ་རྫོགས་འདབ་མར་བཅས་པ་དག་གིས་ནམ་མཁའ་གཅོད་ཅིང་རྒྱུ། །སྐལ་བཟང་རྣམས་ནི་དབང་དང་བྱིན་རླབས་གདམས་པ་ཁོང་དུ་ཆུད་པས་བདེ། །རྒྱ་མཚོ་ཟབ་ཅིང་རྒྱ་ཆེ་དག་གི་ནང་ན་ནོར་བུས་གང་བ་ལ། །ཀླུ་ཡི་རྒྱལ་པོ་རྣམས་ཀྱིས་མངའ་མཛད་གང་ཡིན་དེ་ནི་ངོ་མཚར་ཆེ། །སྣང་གྲག་ཐམས་ཅད་ཡེ་ནས་ཆོས་སྐུ་འགྱུར་མེད་ཡིན་པ་ལ། །རྟོགས་དང་ཉམས་མྱོང་ལྡན་པའི་རྣལ་འབྱོར་རྣམས་ཀྱིས་ལོངས་སྤྱོད་ངོ་མཚར་ཆེ། །གསེར་འགྱུར་རྩི་ཡི་ནུས་པ་ཡིས། །ལྕགས་རྣམས་གསེར་དུ་བསྒྱུར་བ་ལྟར། །རིན་ཆེན་དབང་གི་ནུས་པ་ཡིས། །ཉོན་མོངས་ཡེ་ཤེས་གཉིས་མེད་བསྒྱུར། །རྟོགས་པ་ཡིད་བཞིན་ནོར་བུ་ལ། །ཉམས་སུ་མྱོང་བའི་མདོག་ཕྱུང་བས། །སྤྱོད་པའི་ནུས་པས་དགོས་འདོད་འབྱུང༌། །རོ་སྙོམས་ལྡན་པ་རྣམས་ཀྱིས་འགྲུབ། །རང་ལ་བདེ་ཆེན་ཡོད་ཀྱང་མ་རྟོགས་འཁྲུལ་པས་བསྒྲིབས། །དེ་བསལ་འདོད་པས་བསོད་ནམས་ཡེ་ཤེས་ཚོགས་གསག་བྱ། །ཚོགས་གཉིས་མ་བསགས་བསྐལ་པ་བརྒྱ་རུ་འབད་བྱས་ཀྱང༌། །བླ་མར་མི་ལྡན་བདེ་བ་ཆེན་པོ་རྟོགས་མི་འགྱུར། །དུས་གསུམ་སངས་རྒྱས་ངོ་བོ་གཅིག །དེ་ཡི་རང་བཞིན་རང་གི་སེམས། །རྟོགས་པར་འདོད་ན་ཇི་བཞིན་ཞོག །གོམས་པར་བྱས་ན་མངོན་སུམ་འགྱུར། །བླ་མ་དག་ལས་དང་པོར་རང་གི་སེམས་རྟོགས་བྱ། །དེ་ནས་ཆོས་རྣམས་ཀུན་དང་ཐ་དད་མེད་བྱས་ལ། །གཉིས་མེད་རྟོགས་ཤིང་དུར་ཁྲོད་གནས་སུ་འདུག་ནས་ནི། །ཉམས་རྟོགས་སྨྱོན་པའི་བརྟུལ་ཞུགས་ངང་གིས་སྤྱད། །རྟ་དང་གླང་པོ་རྒྱ་མཚོ་འདྲ་ན་མཉམ་ཉིད་བདེ། །སྤྲེའུས་ཆུ་ཡི་རི་མོ་བྲིས་པ་འདྲ་ན་སྤྲོས་པར་འགྱུར། །ཆུ་བོ་ཉི་མ་སྨན་དང་འདྲ་ན་དབྱེར་མི་ཕྱེད། །གཙུག་ཕུད་དམིགས་དང་འཁོར་ལོས་སྒྱུར་རྒྱལ་ལྟ་བུ་འཐོབ། །ས་ལ་གནས་པ་ཀུན་ཀྱང་སྐལ་བ་བཟང༌། །རྒྱ་མཚོའི་གཏིང་དུ་ཕྱིན་ན་དབུལ་དང་བྲལ། །རལ་གྲི་ལག་ཏུ་ཐོགས་ན་ལོངས་སྤྱོད་ཆེ། །ཕྱོགས་མེད་ས་ལ་ཕྱིན་ན་གཉེན་དང་འཕྲད། །སེམས་མ་གདུངས་ན་ལྟ་བ་ཆེ། །ཞེན་པ་མེད་ན་རོ་སྙོམས་ཡིན། །འབད་རྩོལ་བྲལ་ན་སྒོམ་པའི་མཆོག །གཉིས་སྣང་བྲལ་ན་རྫོགས་སངས་རྒྱས། །ལ་ལ་ར་སན་དྷཱུ་ཏཱི་གསུམ། །རང་བྱིན་རློབ་ཅིང་བཅིང་བར་བར་བྱ། །བླ་མ་སེམས་དང་སྣང་བ་གསུམ། །རྟོགས་པ་བསྐྱེད་ཕྱིར་བསྟེན་པར་བྱ། །ཕྱག་རྒྱ་ཆེན་པོ་གསེར་ཕྲེང་ལས། །ཚོགས་འཁོར་དང་པོ་བྱིན་རླབས་ཤུགས་འབྱུང་གི་ལེའུ་སྟེ། དང་པོའོ། །
	ལཱ་ཧི་ཛྙ་ལན་བིརྺ་པ། །ཀ་མ་ཨིནྡྲ་ཁ་ར་བྷ། །བི་ཀུ་ནཱ་ཐ་གྷོ་ར་ཁ། །ཏོ་ཀ་བྷེ་ཎི་བི་ན་སི། །གྷཱུ་ན་ཨན་ཛོ་ཀན་ཐ་རི། །བྷ་བུ་ཏ་པ་བོ་ཏེ་ལེ། །ཨོ་ཏྲ་ས་ག་ནི་དྲ་ཡ། །ཀཾ་ཀ་ས་ན་ག་ན་སི། །ཙ་པ་སུ་ཀུ་སི་ཡ་ལི། །སུ་ཏ་དྷརྨ་ཀུ་རུ་ན། །རཱ་ཧུ་ཀུ་སུ་ཀུ་མ་དྲི། །ལ་ཁ་དྷ་ཁ་པ་ར་པུ། །དྷོ་ཀ་བི་ཌ་ཎེ་ར་པ། །ཙ་མ་དྷ་ཁ་སྙིང་པོ་པ། །ཁྱི་རྒོད་མི་སྲུན་སྣ་ལ་སྦྲང་རྩི་བསྐུས་ན་ཕྱོགས་རྣམས་ཀུན་ཏུ་ཟ་བར་བྱེད། །བློ་དམན་སྐལ་བ་མེད་པའི་གང་ཟག་དག་ལ་གདམས་པ་བྱིན་ན་རང་རྒྱུད་སྲེག །གླང་ཆེན་བརྟན་ལ་དཔའ་བའི་སྣ་ལ་རལ་གྲི་བསྐུར་ན་དགྲ་དཔུང་ཐམས་ཅད་འཇོམས། །སྐལ་བཟང་བློ་ལྡན་སྐྱེ་མེད་རྟོགས་པའི་སྣང་བ་ཐུག་ཕྲད་དག་གིས་རྣམ་རྟོག་འཇོམས། །སྐྱེ་མེད་རྟོགས་ཀྱང་ཉམས་སུ་མྱོང་བྲལ་ན། །དེ་ཡང་སྲིན་མོའི་ལག་ན་བུ་ཁྱེར་འདྲ། །ཉམས་སུ་མྱོང་ཡང་གནས་ལུགས་མ་རྟོགས་ན། །གླང་ཆེན་སྣ་ལ་ལྕགས་ཀྱུ་བརྒྱབས་པ་འདྲ། །སངས་རྒྱས་མཆོད་སོགས་རྣམས་ལས་དོན་མི་འབྱུང༌། །འདོད་དང་རྩོལ་བ་ཡོད་ན་སངས་མི་རྒྱ། །བྱིན་རླབས་བླ་མའི་ངག་གིས་ཉམས་མྱོང་འཕེལ། །བློ་ཡི་ཆ་ལ་ཡིན་གྱི་དོན་མ་ཡིན། །གར་ཡང་མ་བལྟ་དབུས་སུ་ལྟོས། །མཆོག་དང་དགའ་བྲལ་བདེ་བ་ཆེ། །སྔགས་རིག་གསང་བ་སྨྱོན་སྤྱོད་ནས། །རྣལ་འབྱོར་རྟགས་ཀྱིས་བསྒྱུར་བར་བྱ། །དུས་ཀྱི་སྣ་རྩེ་བདག་བྱིན་རླབས་དང་མི་ལྡན་ན། །ཕྱི་དང་ནང་གི་སྤྱོད་པ་དག་གིས་སངས་མི་རྒྱ། །བདེ་བ་རབ་རྒྱས་སྣང་བ་དག་དང་ཁྱད་མེད་ན། །ཞེན་པ་བཏང་བས་ཉམས་སུ་མྱོང་བ་མཆོག་འཐོབ་འགྱུར། །རྗེ་བཙུན་དམ་པ་བསྟེན་ན་དེ་ཉིད་མཐོང༌། །ནགས་ཚལ་མཐོངས་སུ་བསྒོམས་ན་དབེན་པ་འཐོབ། །ཆོས་རྣམས་སེམས་སུ་རྟོགས་ན་མི་མཐུན་མེད། །ནམ་མཁའི་འོ་མ་འཐུངས་ན་ཚིམ་པར་འགྱུར། །བདེ་དང་སྟོང་པ་མཐའ་བྲལ་ཉིད་རྟོགས་ན། །དཔག་བསམ་ཤིང་བརྟེན་པ་ཡིས་མཉན་བྱས་ཏེ། །མཚོ་ལ་སྐྱེས་བུ་རྐྱལ་བས་འགྲོར་ཤེས་ན། །བྲམ་ཟེ་ཕ་དང་མ་ལས་བུར་སྐྱེ་འགྱུར། །འདོད་ཆགས་ཞེ་སྡང་གཏི་མུག་གིས། །གཟུང་འཛིན་ཆགས་སྡང་རང་སར་ཆད། །རྨི་ལམ་སྒྱུ་འདྲ་ཞེན་མེད་ཀྱིས། །ཉམས་མྱོང་གསལ་སྟོང་གོ་མ་འགགས། །གསལ་ལོ་གསལ་ལོ་བདེ་ཆེན་གྱི། །བླ་མ་བྱང་ཆུབ་ལམ་མཁན་གསལ། །གཉིས་མེད་ཆོས་དབྱིངས་གསལ་དྭངས་ཀྱི། །ཉམས་མྱོང་གཉུག་མའི་ངང་དུ་གསལ། །བདེའོ་བླ་མ་བདེ་ཆེན་བདེ། །བདེ་བར་མི་འཛིན་ཅིར་ཡང་མི་རྟོག་བདེ། །གཟུང་བ་རང་གྲོལ་འཛིན་པ་རང་དྭངས་བདེ། །བྱ་བྲལ་སྐྱེས་བུ་བྱར་མེད་བློ་འདས་བདེ། །སྟོང་ངོ་སྟོང་ངོ་ཐ་མལ་ལུས། །སྒྱུ་ལུས་ཞེན་མེད་དབྱིངས་སུ་སྟོང༌། །ཟུང་འཇུག་སྐྱེ་མེད་ངང་དུ་སྟོང༌། །རང་རིག་ལྷན་སྐྱེས་སྐུ་རུ་སྟོང༌། །རིག་གོ་རིག་གོ་རང་གི་སེམས། །ཅིར་ཡང་མི་འཛིན་རྟོག་མེད་རི་ག །གར་ཡང་མི་དཔྱོད་སྨྲ་མེད་རིག །རྟོག་དཔྱོད་ཡུལ་ལས་འདས་པར་ར་རིག །མི་རྟོག་རྟོག་མེད་རྟོག་དཔྱོད་ཡུལ་ལས་འདས། །མི་སེམས་བསམ་མེད་བསམ་དུ་ཅི་ཡང་མེད། །རྟེན་དང་བརྟེན་མེད་འགྲོ་འོང་གནས་དང་བྲལ། །འཁོར་འདས་བདེ་སྡུག་བདེ་ཆེན་ཀློང་དུ་སད། །མ་བཅོས་ཡེངས་མེད་རང་བཞིན་ལྷུག་པ་ལ། །སེམས་བྱུང་རྒྱུན་ཆད་འོད་གསལ་འགྲོ་འོང་བྲལ། །སྣང་བ་སྨྲ་མེད་སློབ་དཔོན་ཡེངས་སུ་མེད། །ཆོས་ཉིད་རང་གསལ་རིག་པ་ཆོས་སྐུར་འཕྲོད། །སེམས་ཉིད་མ་མཐོང་ཅི་ཡང་མེད། །ད་ལྟ་བལྟར་མེད་བསྟན་དུ་མེད། །མ་ཡེངས་ཡེངས་མེད་ཡེངས་སུ་མེད། །བསྒོམ་མེད་སྒོམ་དུ་མེད་པ་ཡིན། །བྲལ་ལོ་བྲལ་ལོ་འཁོར་འདས་བྲལ། །བདེ་ཆེན་ཆོས་ཉིད་ཀློང་དུ་བྲལ། །རིག་པ་སྨྲ་མེད་ངང་དུ་གྲོལ། །སྒོམ་པ་ཞེན་མེད་དབྱིངས་སུ་བྲལ། །བྱ་བ་བྱར་མེད་སྐམ་སར་གནས། །ཨེ་མ་ཆོས་ཉིད་ཆོས་ཉིད་མཐོང༌། །ཀྱེ་མ་སངས་རྒྱས་ཀྱེ་སངས་རྒྱས། །ཀྱེ་ཧོཿབྱང་ཆུབ་གོ་འཕང་འཐོབ། །ཨེ་མ་ངོ་མཚར་འཆི་རྒྱུ་མེད། །སྣང་སྲིད་མི་བདེན་གདོད་ནས་རྫུན། །དགྲ་ཟིན་ཡེ་མེད་འཁྲུལ་སྣང་ཡིན། །བྱས་པ་ཐམས་ཅད་དོན་མེད་སྡུག་བསྔལ་ངང༌། །ཆགས་སྡང་བྲལ་ན་སངས་རྒྱས་ཡིན། །བྱ་བ་ཐམས་ཅད་དོན་མེད་སྡུག་བསྔལ་རྒྱུ། །བྱར་མེད་བདེའོ་རྣལ་འབྱོར་རྩོལ་མེད་བདེ། །ཅི་ལ་བསམས་ཀྱང་དགོས་འདོད་མི་འབྱུང་བས། །བསམ་དུ་མེད་པ་གཉུག་མའི་ངང་དུ་བདེ། །སེམས་ཉིད་བདེ་ཆེན་ཐིག་ལེའི་སྐུ། །བདེ་སྟོང་དབྱེར་མེད་སེམས་ཀྱི་རྒྱན། །ནམ་མཁའ་ལྟ་བུར་བརྗོད་མེད་ཀྱིས། །ཆོས་ཉིད་བལྟར་མེད་བསྟན་དུ་མེད། །ཨེ་མ་ངོ་མཚར་བླ་མའི་སྐུ། །སྟོང་ཉིད་སྤྲོས་བྲལ་རྟོག་མེད་ངང༌། །སྣང་སྟོང་དབྱེར་མེད་སྟོང་པའི་དབྱིངས། །ཆོས་སྐུ་སྐྱེ་མེད་རྒྱུན་དུ་ལྡན། །སྣང་སེམས་སངས་རྒྱས་སེམས་ཅན་དག །ཉི་མ་དང་ནི་འོད་ཟེར་བཞིན། །སྤང་ཐོབ་ལས་གྲོལ་ཞེ་འདོད་མེད། །གང་ལ་མེད་པ་དེ་སངས་རྒྱས། །ཤེས་བྱ་སྣང་ལ་རང་བཞིན་བྲལ། །ཤེས་པ་གསལ་ལ་རྟོག་མེད་དེ། །སེམས་ཉིད་བདེ་ཆེན་ཟག་མེད་ལ། །ཡེངས་མེད་བསྒོམ་དུ་ཅི་ཡང་མེད། །སེམས་ཉིད་བླ་མ་སངས་རྒྱས་སྐུ། །སྣང་སེམས་འདུས་བྱས་དགེ་བའི་གཞི། །ཆོས་སྐུ་ངན་སོང་ཏིང་འཛིན་ལམ། །ང་རྒྱལ་གཉིས་མེད་བྱང་སེམས་ལྡན། །ཆོས་ཉིད་མ་བཅོས་འཁོར་བ་ཡི། །ཐོག་མཐའ་རེ་དོག་མཉམ་དང་བྲལ། །བསྒོམ་བྱ་སྒོམ་བྱེད་བླང་དོར་སྤང༌། །འབྲས་བུ་རང་གསལ་རང་རིག་མཆོག །རང་རིག་ལྷན་ཅིག་སྐྱེས་པའི་སྐུ། །ངོ་བོ་རིག་པ་རང་གསལ་གྱི། །འགྲོ་དྲུག་སངས་རྒྱས་སྙིང་པོ་ལ། །དམ་ཚིག་རྟོག་མེད་རྒྱན་དང་ལྡན། །སྣང་སེམས་ཆོས་ཉིད་ཆོས་ཀྱི་ནི། །སྐུ་ཅན་མཉམ་བྲལ་རྟོག་མེད་ཀྱི། །དག་པའི་སྒྱུ་ལུས་བྱང་ཆུབ་ལམ། །ཟུང་འཇུག་སྐྱེ་མེད་བདེ་འགྲོའི་རྒྱན། །སྣང་སེམས་རང་རིག་བདེ་ཆེན་སྤྲོས་དང་བྲལ། །སྒྱུ་མ་རྩ་རླུང་རླུང་སེམས་བརྗོད་དུ་མེད། །རྨི་ལམ་འོད་གསལ་བདེ་ཆེན་ཟུང་འཇུག་ལ། །སྐུ་བཞི་ཡེ་ཤེས་གསལ་སྣང་གོ་མ་འགགས། །བལྟར་མེད་བལྟ་རུ་མེད་པ་ཡི། །རང་སེམས་རྣམ་དག་བླ་མར་སྣང༌། །སྣང་བ་སྟོང་པ་བདེ་ཆེན་སྐུ། །བདེ་སྟོང་དབྱེར་མེད་བྱིན་རླབས་རྒྱན། །སེམས་ཉིད་བལྟར་མེད་བློ་འདས་ཀྱི། །རྩ་ནི་གསལ་སྟོང་མཁའ་འགྲོའི་གསང༌། །སྣང་བ་སྟོང་ཉིད་བདེན་མེད་སྐུ། །སྣང་སྟོང་དབྱེར་མེད་མཁའ་འགྲོའི་རྒྱན། །བྱ་བྲལ་རྟོག་མེད་རླུང་སེམས་ཀྱི། །སྣང་བ་སྟོང་པ་སྤྲོས་དང་བྲལ། །སྟོང་ཉིད་བདེ་ཆེན་བརྗོད་དུ་མེད། །བདེ་སྟོང་མཐའ་བྲལ་རླུང་གི་རྒྱན། །རང་སེམས་བདེ་ཆེན་བྱང་ཆུབ་སེམས། །ཟག་མེད་བདེ་ཆེན་ཆོས་ཀྱི་སྐུ། །སྣང་བ་འོད་གསལ་སྟོང་པའི་ཀློང༌། །བདེ་སྟོང་ཡེ་ཤེས་བྱང་ཆུབ་རྒྱན། །སྣང་བ་རྨི་ལམ་བདེན་པས་སྟོང༌། །གཟུང་འཛིན་ཆགས་སྡང་འཁྲུལ་སྣང་ཡུལ། །བརྟགས་པ་ཆུ་ཤིང་སྙིང་པོ་མེད། །ཞེན་མེད་གང་སྣང་ལམ་གྱི་རྒྱན། །གང་ནས་མ་འོངས་གར་ཡང་ནི། །མི་འགྲོ་མི་རྟོག་སེམས་ཉིད་ལ། །བལྟར་མེད་བསྟན་དུ་མེད་པ་ཡི། །ཆོས་ཉིད་ངོ་བོ་མཐོང་གི་རྒྱན། །འཁོར་བ་སྡུག་བསྔལ་བདེ་མེད་ཀྱང༌། །བླ་མའི་བྱིན་རླབས་ངོ་སྤྲད་ལ། །བྱིང་རྒོད་སྒོམ་པ་ཉམས་ཀྱི་དགྲ། །རང་རིག་འོད་གསལ་མཐོང་གི་རྒྱན། །ཉམས་མྱོང་བྱ་བྲལ་བློ་འདས་ཀྱི། །སྒོམ་པ་དམིགས་རྟོག་གཟུང་འཛིན་བྲལ། །ཅིར་ཡང་རྟོག་མེད་ལྷུན་གྲུབ་ལ། །རེ་དོག་དགག་སྒྲུབ་རང་གྲོལ་རྒྱན། །ཡེ་ཤེས་ལུས་ཅན་སྟོང་པ་ཉིད། །སྙིང་རྗེའི་རྒྱན་ལྡན་ཟུང་འཇུག་ལམ། །སྟོང་ཉིད་སྙིང་རྗེ་དབྱེར་མེད་ཕྱིར། །བདེ་ཆེན་ཕྱག་རྒྱ་ཆེན་པོའི་སྐུ། །བདེ་བ་ཤུགས་འབྱུང་ཞེན་མེད་ཀྱི། །བློ་འདས་ཉམས་མྱོང་གཉུག་མའི་ཀློང༌། །སྒོམ་པ་ཡེངས་སུ་མེད་པ་ཡི། །ཆོས་ཉིད་ཡེ་ཤེས་རྒྱན་ལྡན་བདེ། །གང་ཡང་མི་རྟོག་ཅིར་མི་སེམས། །ཅིར་ཡང་མི་འཛིན་རྟོག་དཔྱོད་བྲལ། །བྱར་མེད་རིག་པ་རང་གསལ་བ། །བཅས་བཅོས་མི་བྱར་རང་གྲོལ་རྒྱན། །བདེའོ་ཅི་བདེར་རྟོག་མེད་ཉམས། །སྟོང་ངོ་ཆོས་ཉིད་བློ་འདས་ངང༌། །སྤྱོད་དོ་རོ་སྙོམས་ཤུགས་འབྱུང་ལམ། །གྲོལ་ལོ་རེ་དོག་རང་གྲོལ་རྒྱན། །ཅིར་ཡང་མེད་དོ་སྣང་སྲིད་ཡུལ། །གར་ཡང་སྟོང་ངོ་ངོས་འཛིན་སེམས། །རྟོག་དཔྱོད་མེད་དོ་འཁོར་འདས་ལམ། །མི་སྒོམ་མི་དཔྱད་གཉུག་མའི་རྒྱན། །ཆུ་རྒྱུན་གནས་པའི་ཉམས་བརྟན་ན། །སྤྱོད་པ་བགས་ཀྱིས་འགྲོ་བར་བྱ། །བླ་མ་དམ་པའི་གདམས་ངག་གིས། །ཆགས་སྡང་རྟོག་པ་ཞི་བར་བྱེད། །ཕྱག་རྒྱ་ཆེན་པོ་གསེར་ཕྲེང་ལས། ཚོགས་འཁོར་གཉིས་པ་བསྒོམ་དོན་ཉམས་ཀྱི་ལེའུ་སྟེ། གཉིས་པའོ།། །།
	ཏཻ་ལོ་ནཱ་རོ་བྷ་སུ་ཏྲ། །གོས་ཅན་དྷཱུ་ཏཱི་ར་མ་ཡ། །སྤྱོད་པ་ར་ཏྲི་མཻ་ཏྲི་པ། །བྷོ་ཏ་ལེགས་སྦྱིན་པདྨོའི་ཞབས། །བཛྲ་དྷརྨ་ཇོ་ཀི་ནི། །ཀཧྞ་མེ་ཁ་མ་ཧཱ་ལ། །རི་རི་རང་ག་ཀ་ས་རི། །འབར་བ་ཙིནྡྷ་བི་རཱུ་པ། །ཛྙ་ན་བཛྲ་མེ་དྷ་པ། །ཌོམྦི་བྷ་ཏ་རི་བོ་པ། །ཀ་མ་ཀྲི་ཏ་པྲ་ཛྷ་རུ། །བཛྲ་ཀ་ན་ན་མ་སེ། །ཧོ་ར་སི་ཏི་ཀ་ར་ན། །བྷཱུ་ཏི་མ་ཏ་བྲ་མ་ན། །རི་རབ་གསེར་གྱི་ངོས་ལ་བྱ་གནས་པ། །བྱ་ཡི་རང་བཞིན་བོར་ནས་གསེར་དུ་སྣང༌། །མཁས་པ་དག་གིས་སྐྱེ་བ་མེད་རྟོགས་ནས། །དངོས་པོའི་རང་བཞིན་བོར་ན་བདེ་བ་ཆེ། །བདག་ཉིད་གདོད་མ་ཉིད་ནས་སངས་རྒྱས་ཡིན་པ་ལ། །རྣམ་རྟོག་དབང་གིས་སངས་རྒྱས་ཉིད་ནི་ངས་མ་མཐོང༌། །རྟོགས་པའི་དུས་ན་མཐོང་བ་མེད་ཅིང་ཐོས་པ་མེད། །གཉིས་མེད་གང་གིས་རྟོགས་པ་དེ་ནི་ཕྱག་རྒྱ་ཆེ། །བྱིས་པ་ཆུང་ངུ་མ་ཡིས་གསོས་པས་སྟོབས་དང་ལྡན་པ་བཞིན། །བློ་ཆུང་དག་ཀྱང་བླ་མའི་གདམས་པས་རིམ་གྱིས་ཐེག་པ་ཆེ། །རླུང་མཁྲིས་བད་ཀན་འདུས་པའི་ནད་ཀུན་སྨན་གྱི་ནུས་པས་སེལ་བ་ལྟར། །ང་དང་བདག་ཏུ་འཛིན་པའི་ནད་རབས་ཐམས་ཅད་བླ་མའི་གདམས་པས་ས་སྲེག །ལོང་བའི་ཚོགས་ཀུན་མིག་ལྡན་གྱི། །སྐྱེས་བུས་འཁྲིད་པར་བྱེད་པ་ལྟར། །ཡེ་ཤེས་ལམ་སྟོར་བླ་མ་ཡི། །སྤྱན་པས་བྱང་ཆུབ་འཁྲིད་པར་བྱེད། །འཁོར་ལོས་སྒྱུར་རྒྱལ་དཔུང་གི་ཚོགས། །གླིང་རྣམས་ཀུན་ལ་དབང་བྱེད་བཞིན། །ལྷན་ཅིག་སྐྱེས་པའི་རོ་རྙེད་ནས། །འཁོར་བར་དབང་སྒྱུར་བདེ་བ་ཆེ། །རིགས་ལྡན་རིགས་མཆོག་རིགས་ཀྱི་དབང༌། །བླ་མ་མཁའ་འགྲོ་ཆོས་ཉིད་གྲོགས། །ལྟ་སྤྱོད་སྒོམ་དོན་ལྷན་ཅིག་སྐྱེས། །དཔེ་དོན་ཡེ་ཤེས་བདེན་པ་མཐོང༌། །ལས་ཅན་རྣལ་འབྱོར་དབང་གི་ལམ། །སྐུ་གསུམ་ཆོས་ཉིད་འོད་གསལ་མེ། །སེམས་ཉིད་གསལ་དྭངས་སྒྱུ་མའི་སྐུ། །རྣམ་གྲོལ་ཕྱག་རྒྱ་ཟུང་དུ་འཇུག །འགྲོ་དྲུག་སྐྱེས་པ་སྡོམ་གསུམ་རྒྱན། །ལྟ་སྒོམ་སྤྱོད་པ་ཞེན་མེད་སྐས། །རང་ལས་བདེ་ཆེན་ངོ་བོར་རིག །དགག་སྒྲུབ་སྤང་བླང་ཉམས་དང་བྲལ། །རེ་དོག་རང་གསལ་བླ་མའི་དྲིན། །བདག་མ་རྟོགས་པའི་གོང་ན་འབྲས་ཆན་དག་དང་རོ་འདི་ཁྱད་པར་ཆེ། །རྟོགས་ནས་མངར་བའི་འབྲས་ཆན་དག་དང་རུལ་བའི་རོ་འདི་ཁྱད་པར་མེད། །དེ་བཞིན་མ་རྟོགས་དུས་ན་འཁོར་བ་དག་དང་སངས་རྒྱས་ཐ་དད་བརྟགས། །རྟོགས་པའི་དུས་ན་འཁོར་བ་དག་ནི་ཡེ་ནས་སངས་རྒྱས་ཆེན་པོའི་སྐུ། །བྱ་བ་བཏང་ན་མན་ངག་ཡིན། །ཞེ་འདོད་མེད་ན་རྟོགས་པ་ཡིན། །བདེ་བ་དངོས་མེད་སྒོམ་པ་ཡིན། །བསྒྲུབ་བྱ་མེད་ན་སྤྱོད་པ་ཡིན། །ཐབས་དང་ཤེས་རབ་ཨ་ཛན་ལྟ། །བླ་མ་ཆུ་ཡི་རྒྱུན་གྱིས་རབ་ཏུ་ཁྱབ། །ལྷན་ཅིག་སྐྱེས་པའི་དཔག་བསམ་ཤིང་དག་ལ། །འབྲས་བུ་ལྷུན་གྲུབ་ངང་ལ་རབ་ཏུ་རྫོགས། །སངས་རྒྱས་ཀུན་གྱི་སྡོམ་པའི་མཆོག །རང་ཡིད་རྟོག་ལ་མི་གནས་པས། །གཉུག་མའི་སེམས་ཀྱིས་གང་རྟོགས་པ། །སངས་རྒྱས་ཐམས་ཅད་དེས་མཐོང་ཡིན། །རྣལ་འབྱོར་པ་ཡིས་གང་ཐོས་ཐམས་ཅད་དམ་པ་སྟེ། །མཐོང་བ་དེ་ཡིས་སྐྱེ་མེད་རྟོགས་ཕྱིར་སློབ་དཔོན་མཆོག །བྱས་པ་ཀུན་གྱིས་གཉིས་མེད་གསལ་ཕྱིར་ཐབས་ཡིན་ཏེ། །དགེ་སྡིག་འབྲས་བུ་སྐྱེས་བུ་དེ་ལ་གཉིས་མི་འགྱུར། །གང་ནས་བླ་མ་དམ་པ་ལས། །དབང་ལས་ལྷན་ཅིག་སྐྱེས་པ་ཡི། །རོ་ཡིས་ཀུན་ལ་ཁྱབ་པ་སྟེ། །སྐྱེ་མེད་རྒྱས་ཐེབས་རྡོ་རྗེ་འཛིན། །བདེ་དང་སྟོང་པ་དབྱེར་མེད་སྙིང་གི་པདྨ་དག་ལ་རྫོགས། །སྐྱེ་མེད་ཡིད་ལ་བྱེད་པ་བསམ་གྱིས་མི་ཁྱབ་བདེ་ཆེན་སེམས། །སྣང་གྲག་ཐམས་ཅད་རོ་སྙོམས་རྣམ་གསུམ་རྣལ་འབྱོར་རྣམས་ཀྱིས་སྤྱོད། །རྗེ་བཙུན་དག་གི་བྱིན་རླབས་ཤར་བས་དབྱེར་མེད་རྫོགས་སངས་རྒྱས། །ཆོས་རྣམས་ཀུན་དང་རང་གི་སེམས་རྣམས་དུ་མར་དཔྱོད། །རྟོགས་པ་ཐམས་ཅད་ཉམས་མྱོང་གདམས་པ་དང་བྲལ་ན། །ནོར་བུ་མཆིང་བུ་དག་ལ་རང་བཞིན་དུ་བདེ་ན། །ཆོས་རྣམས་དེ་དང་ལྡན་ན་རེ་དོག་མེད་པས་རང་བདེ་ཞིག །དང་པོར་བློ་ལྡན་རྟོགས་པ་བསྐྱེད། །གཉིས་པ་ནགས་སུ་སྣ་རྩེ་བསྒོམ། །ཉམས་སུ་མྱོང་བ་སྐྱེས་པ་ན། །སྤྱོད་པས་ཁྱད་པར་འགྲོ་བར་བྱ། །གང་གང་ལྷན་ཅིག་སྐྱེས་པ་དེ། །གླང་པོ་ཆེ་ཡི་མིག་བཞིན་དུ། །གཟེ་རེར་བསྐྱེད་ན་ཟུག་རྔུ་འབྱུང༌། །གློད་ན་ཞེན་མེད་བསམ་གཏན་མཆོག །བདེའོ་བདེའོ་གནས་མེད་བདེ། །འདོད་པ་མེད་པའི་རང་བཞིན་བདེ། །བརྟགས་པ་ཐམས་ཅད་དེར་ཤེས་བདེ། །སྒྲུབ་པ་མེད་པའི་སངས་རྒྱས་བདེ། །གོ་ཆ་ཆེན་པོ་བགོས་ནས་ཀྱང༌། །ནོར་བུ་ལྟ་བུའི་སྙིང་སྟོབས་ཀྱི། །རང་གི་སེམས་ལ་གྲུ་བཏང་ན། །མི་རོའི་ཁོག་པར་བདེ་ཆེན་ཞུགས། །གང་གིས་གང་དུ་གང་ལ་ནི། །རྟོག་ཅིང་དཔྱོད་པའི་བློ་ལས་ནི། །དངོས་འཛིན་གདོན་གྱི་དབང་སོང་ཕྱིར། །ཅིར་ཡང་མི་འཛིན་བློ་གྲོས་མཆོག །སྣང་བ་ཆོས་ཉིད་ཉི་མ་ལ། །གཟུང་འཛིན་ཁྲི་མོན་སྨག་ཏུ་ཚུད། །སེམས་ཉིད་འོད་གསལ་ཆོས་སྐུ་ཉིད། །མ་རིག་མུན་པའི་དྲྭ་བས་བཏུམས། །གཉིས་མེད་བདེ་ཆེན་བླ་མའི་དྲིན། །ཤུགས་འབྱུང་ཞེན་བྲལ་ཉམས་ཀྱི་ཀློང༌། །རང་གྲོལ་རང་བཞིན་སྤྱོད་པའི་འགྲོས། །རེ་དོག་ལས་གྲོལ་ཆོས་ཀྱི་སྐུ། །སྐྱེ་མེད་ཀུན་རྟོག་སྤངས་པ་ཡིས། །བྱང་ཆུབ་ལམ་ཆེན་རྟོག་དང་བྲལ། །མི་རྟོག་འཛིན་མེད་བློ་ལས་འདས། །གང་དུ་བཙལ་ཡང་རྟོག་མེད་ངང༌། །རང་བཞིན་དྲི་མེད་ཐབས་དང་ཤེས་རབ་ཀྱིས། །རང་བཞིན་སེམས་གང་ལས་ནི་སངས་རྒྱས་ཀྱི། །ཡོན་ཏན་རིན་ཆེན་རིན་ཐང་མེད་ཀྱི་མཛོད། །དམ་ཆོས་ཉི་མ་བླ་མའི་དྲིན་གྱིས་ལྟོས། །འཁྲུལ་བཅས་བདེན་ལས་འདས་པ་ཡི། །ཉོན་མོངས་འཆིང་བ་གཅོད་མཛད་ཀྱི། །ཆོས་ཉིད་བདེན་པར་མངའ་བརྙེས་པའི། །བཤེས་གཉེན་སྐྱེ་མེད་འོད་གསལ་མཐོང༌། །ཤེས་རབ་མིག་བྲལ་དངོས་པོ་ཡི། །གདོན་འཇོམས་བདག་གཞན་བདེ་ཆེན་སྐུ། །ཅིར་ཡང་རྟོག་མེད་བྱ་བྲལ་གྱི། །ཉམས་མྱོང་ཡེ་ཤེས་སྒྲོན་མ་གསལ། །གང་གིས་དངོས་དང་དངོས་མེད་དུ། །འཛིན་དེ་མར་མེ་ལྟ་བུ་རུ། །བློ་ཡི་ཡུལ་མིན་སྤང་དཀའི་ཕྱིར། །བློ་འདས་བཅས་བཅོས་རྒྱ་མདུད་ཤིགས། །ཐབས་བྲལ་ཤེས་རབ་སྒྲོན་མ་ཉིད། །ནམ་མཁའི་མེ་ཏོག་ཤེས་རབ་ལམ། །རི་བོང་རྭ་ལྟར་དོན་མེད་ཀྱི། །སྤང་བྱ་མཐར་འཛིན་བློ་དང་བྲལ། །གང་གིས་གཉིས་མེད་དོན་རྟོགས་ན། །ཆོས་ཉིད་མ་མཐོང་ཆོས་སྐུ་ཡི། །ཆོས་ཉིད་ཉི་མ་ཡེངས་སུ་མེད། །དེ་ཉིད་ཕྱག་རྒྱ་ཆེན་པོ་ཡིན། །ཤེས་དང་ཤེས་བྱ་ལས་གྲོལ་གྱི། །འཁོར་འདས་སྟོང་ཉིད་འོད་གསལ་བ། །བལྟར་མེད་བསྟན་དུ་མེད་པ་ཡི། །བློ་འདས་ཤེས་རབ་སྒྲོན་མ་ཉིད། །སྙིང་རྗེ་རྒྱུན་ལྡན་གྲུ་གཟིངས་ཀྱིས། །འགྲོ་རྣམས་འཁོར་བ་བཟོད་མེད་ཀྱིས། །སྡུག་བསྔལ་རྒྱ་མཚོ་ཆེན་པོ་ལས། །མ་ལུས་སྒྲོལ་མཛད་ཐབས་ཀྱི་སྐས། །སྣང་སེམས་གཉིས་མེད་ཐབས་དང་ནི། །ཤེས་རབ་དབྱེར་མེད་བྱང་ཆུབ་ལམ། །ཆུ་དང་འོ་མ་ལྟ་བུ་རུ། །རོ་མཉམ་ཉམས་མྱོང་དབྱེར་མི་ཕྱེད། །ཡོད་མེད་གཟུང་འཛིན་མཚན་ཉིད་དང༌། །མཚོན་བྱ་རང་བཞིན་དྲི་མེད་ཀྱི། །གཉིས་མེད་ཡེ་ཤེས་ཆོས་ཉིད་སྒྲོན། །དུས་གསུམ་སངས་རྒྱས་ཀུན་གྱི་གསང༌། །འགྲོ་རྣམས་བདེ་སྡུག་སྐྱོན་ཡོན་གཞི། །ནམ་མཁའ་ལ་ནི་སྤྲིན་བཞིན་དུ། །མ་ལུས་སེམས་ཅན་ཐམས་ཅད་ལ། །ཡིད་བཞིན་ནོར་བུ་ལྟ་བུར་གནས། །དགག་སྒྲུབ་རེ་དོག་ལས་གྲོལ་གྱི། །ཉམས་མྱོང་བལྟར་མེད་བསྟན་དུ་མེད། །ཡང་དག་དོན་གྱི་དེ་ཉིད་ལ། །ཡང་དག་དོན་མཐོང་རྣམ་པར་གྲོལ། །རིགས་དྲུག་སྡུག་བསྔལ་སེམས་ཀྱིས་ནི། །སྣང་བ་ཉམས་མྱོང་བདེ་ཆེན་ལ། །སྣང་བ་མཐུན་སྣང་མེད་པ་རུ། །བླ་མའི་དྲིན་མཐོང་རྣམ་པར་གྲོལ། །དོན་ཆེན་ཉི་མ་བྱང་ཆུབ་ཀྱི། །ཆོས་ཉིད་ཡེ་ཤེས་སྤྱན་པ་ཡིས། །ཉམས་མྱོང་སྒྲོན་མ་ཐམས་ཅད་ཀྱི། །བདེ་ཆེན་སྨྲ་མེད་དོན་མཐོང་བདེ། །ཀུན་རྟོག་འཆིང་བ་གཅོད་མཛད་ཀྱི། །བླ་མའི་དྲིན་ཐོབ་ཞེན་མེད་ཉམས། །གང་གིས་བྱ་ར་མི་བྱེད་པར། །གནས་པས་འཁོར་བར་བདེ་མི་རྙེད། །སྒྲ་དོན་འབྲལ་མེད་ཐོས་དང་ནི། །ཤེས་རབ་ཡུལ་ལས་འདས་པའི་ཕྱིར། །བླ་མའི་དྲིན་གྱིས་སེམས་དང་ནི། །ནོར་བུ་རིན་ཆེན་ཡོན་ཏན་ལྡན། །དད་གུས་ཡེངས་མེད་དམ་ཚིག་གི །སྒྲོན་མ་བདག་ལུས་རྒྱལ་བའི་མཛོད། །བདེ་ཆེན་ཡོན་ཏན་འབྱུང་གི་གནས། །བལྟར་མེད་དོན་མཐོང་ངོ་མཚར་ཆེ། །གང་ནས་མ་འོངས་གར་ཡང་ནི། །འགྲོ་འོང་ལས་གྲོལ་གཉུག་མ་ཡི། །ཉམས་མྱོང་སྨྲ་མེད་ཡེངས་སུ་མེད། །སྒོམ་པ་འབྲལ་མེད་བློ་ལས་འདས། །ཆོས་ཉིད་འོད་གསལ་དག་པའི་སེམས། །བྱང་ཆུབ་གསལ་སྣང་ཆོས་ཀྱི་དབྱིངས། །བདེ་ཆེན་ཡེ་ཤེས་སྐུ་ཅན་གྱི། །སེམས་ཀྱི་ནོར་བུ་དྲི་མེད་རྙེད། །མ་བརྟས་བདེ་ཆེན་མཐོང་དུ་མེད། །མ་རྟོག་ཉམས་མྱོང་བློ་ལས་འདས། །མ་སེམས་རྟོགས་པ་ཆོས་ཉིད་ཀློང༌། །ཅིར་ཡང་བྱར་བྲལ་ཡེངས་སུ་མེད། །དེ་རིང་མཆོག་ལ་གནས་པའི་ཉམས་མྱོང་རིན་པོ་ཆེ། །བརྟག་པ་མ་ཡིན་གཉུག་མ་ཡེངས་སུ་མེད་པའི་ངང༌། །ཡེངས་མེད་གཟུགས་ཀྱི་བདག་འཛིན་དངོས་པོ་འཇོམས་མཛད་པའི། །གནས་ལུགས་དགེ་སྡིག་སྤང་བླང་ཅི་ཡང་བསམ་དུ་མེད། །དམིགས་མེད་ཡིད་ལ་མི་བྱེད་དྲན་པ་ཡི། །ཀུན་རྟོག་འཆིང་བ་གཅོད་མཛད་ཡེ་ཤེས་སྒྲོན། །རྒྱུ་བ་ཆོས་ཉིད་ཆོས་སྐུའི་ཀློང་དུ་ཆད། །མ་བསྒོམས་དམུས་ལོང་མཐོང་བའི་ཡུལ་མིན་ཕྱིར། །བསྒོམས་པས་བདུད་རྩིའི་རོ་ཚོར་བླ་མའི་དྲིན། །བྱིན་རླབས་བརྒྱུད་པ་གཉུག་མའི་ཉམས་མྱོང་ལ། །བདེ་བའི་རོ་ཚོར་ངོས་གཟུང་ཅི་ཡང་མེད། །འཁོར་བ་དང་ནི་མྱ་ངན་འདས། །རྟོག་མེད་རྟོག་དཔྱོད་ཡུལ་ལས་འདས། །སྒོམ་དང་བསྒོམ་པ་ཅིར་ཡང་མེད། །མི་འཛིན་འཛིན་རྟོག་འཁྲུལ་པ་སྤང༌། །ཆོས་ཀྱི་སྤྱན་ཅན་ཆོས་ཀྱི་ནི། །སྐུ་ཅན་ཆོས་ཀྱི་སྒྲོན་མ་ཡིན། །ཚོགས་གཉིས་ཆོས་ཀྱི་རྔ་བོ་ཆེ། །བྱང་ཆུབ་ལམ་ཆེན་ཆོས་ཀྱི་དུང༌། །བདག་མེད་འོད་གསལ་སྒྲ་སྒྲོགས་དུང༌། །ནོར་བུ་རིན་ཆེན་འདོད་འཇོའི་བ། །འཆི་མེད་བདུད་རྩི་བཅུད་ཀྱིས་ལེན། །ལྗོན་ཤིང་མེ་ཏོག་འབྲས་ལྡན་གྱི། །རྒྱ་མཚོ་རི་རབ་བུམ་པ་བཟང༌། །ནམ་མཁའ་ཉི་ཟླ་གླུ་གར་རྩེ། །མངོན་སུམ་དང་ནི་རྗེས་དཔག་ཤེས། །བརྟགས་པ་དོན་ཤེས་དོན་མཐོང་གི །ཡིད་ཆེས་ངེས་དང་བཅས་པ་ཡིས། །སྔར་འདྲིས་མ་བུ་དམ་ཚིག་མཇལ། །ཆོས་དང་ཆོས་མིན་མཉམ་ཉིད་ལས། །ཐ་དད་འགྲོ་རྣམས་རྫུན་བློ་ཡིས། །ཐར་པའི་སྲོག་གཅོད་ཚེ་འདི་ཡི། །རྣམ་རྟོག་ཐར་མེད་ཆུ་སྲིན་ཁ། །སྙིང་རྗེ་དང་ནི་སྟོང་པ་ཉིད། །ཡ་བྲལ་ཐ་དད་དོན་མི་མཐོང༌། །སྟོང་དང་སྙིང་རྗེ་དབྱེར་མེད་ལམ། །འཁོར་བ་མྱ་ངན་འདས་མི་གནས། །ཞེན་པའི་བློ་ཅན་རྟོག་པ་ཡིས། །ཡུལ་གྱི་རྒྱ་མདུད་སུ་མི་འདོད། །འདོད་ཡོན་ལྷན་ཅིག་སྐྱེས་པ་ཡི། །བདེ་བའི་རོས་གང་སྐྱེ་མེད་ལམ། །རང་བཞིན་དགེ་བའི་སེམས་ཉིད་ནི། །གཉུག་མའི་བདེ་ཆེན་མངོན་སུམ་གྱི། ལྷན་སྐྱེས་རོ་ཚོར་བརྗོད་མེད་ན། །རྟགས་ཀྱིས་དེ་ཉིད་དོན་མི་རྙེད། །བདེ་ཆེན་འཁོར་འདས་རྟོག་པ་ཡི། །བློ་ཅན་རྨོངས་རྣམས་འཆིང་བའི་ཕྱིར། །གང་དང་གང་དུ་བལྟར་གྱུར་ཀྱང༌། །དེ་ཉིད་བློ་ཡི་ཡུལ་ལས་འདས། །རང་རིག་བདེ་ཆེན་མཚོན་དུ་མེད་པའི་ལམ། །ལྷན་ཅིག་སྐྱེས་པའི་ཡིད་ཅན་གཉུག་མའི་རོ། །བླ་མའི་དྲི་རྟོགས་སྐྱེ་མེད་བསྒོམས་པ་ཡི། །ཉམས་ལས་དོན་མཐོང་སྐྱེ་མེད་ངོ་མཚར་ཆེ། །འགྲོ་རྣམས་འཆིང་བྱེད་ལས་ལས་ནི། །རྣམ་གྲོལ་དོན་ཤེས་རང་རིག་གི །སེམས་རྟོགས་མྱ་ངན་འདས་ཀྱི་མཆོག །དེ་ཉིད་སྤྲོས་པའི་ཡུལ་དང་བྲལ། །སེམས་ཉིད་ནོར་བུ་རིན་ཆེན་མཛོད། །འཁོར་འདས་སྲིད་ཞི་མྱ་ངན་འདས། །དགེ་སྡིག་ས་བོན་བག་ཆགས་རྩ། །ཐར་ལམ་བྱང་ཆུབ་རྙེད་ཀྱི་སྐུ། །རང་སེམས་ཆོས་ཉིད་ནམ་མཁའ་ཡི། །ཀློང་དུ་གྲོལ་ན་འགྲོ་རྣམས་ཀུན། །རྣམ་དག་ཡེ་ཤེས་ཉི་མ་སྟེ། །རྣམ་གྲོལ་བྱང་ཆུབ་གཞན་འགའ་མེད། །འཁོར་རྣམས་བདེ་ཆེན་རོས་གང་ཡང༌། །ཐབས་བྲལ་དེ་ཉིད་དོན་མི་མཐོང༌། །ཐབས་ལྡན་བྱ་བྲལ་སྐྱེས་བུ་ལ། །འཆི་མེད་འགྲོ་འོང་ཡུལ་ལས་འདས། །གང་གང་འཛིན་དེ་དངོས་པོ་ཡི། །གདོན་གྱི་དབང་གྱུར་རྨོངས་རྣམས་ལ། །འཆིང་ལས་ཐར་ལམ་མེད་པའི་ཕྱིར། །ཐར་པའི་ལམ་སྟོན་འཛིན་མེད་ལྟོས། །རླུང་གི་རྟར་ཞོན་རྟོག་བཅས་ཡིད་ཀྱི་བུ། །གཟུང་འཛིན་སྦྲང་མ་འདོད་ཡོན་རྗེས་སུ་སྙེགས། །གང་སྙེགས་བདེ་མེད་འཁོར་བའི་རྒྱུ་འགྲུལ་གཅད། །ཡེ་ཤེས་བྱང་ཆུབ་རྩ་རླུང་ཆོས་ཉིད་ཟུང༌། །གང་གང་རིག་འཛིན་རྟོག་པ་ཡི། །དབང་སོང་འདོད་ཡོན་ལྟད་མོ་ཉིད། །བདག་གཞན་ལྟོས་མེད་མཐོང་བ་ལས། །རང་རྒྱུད་མ་མཐོང་འདོད་མི་ཚིམ། །དངོས་མེད་དངོས་དང་བྲལ་བ་ཡི། །ཆོས་རྣམས་དངོས་དང་དངོས་མིན་ཕྱིར། །གང་དང་གང་དུ་འཛིན་དེ་ཉིད། །བློ་ཡི་ཡུལ་ཡིན་འཛིན་རྟོག་ཕྱིར། །སྟོང་དང་སྟོང་ཉིད་འབྲས་བུ་རུང༌། །དངོས་པོར་འཛིན་པའི་གདོན་ཆེན་གྱིས། །གཞན་དབང་བྲན་ལྟར་མ་བཀོལ་ན། །གང་ལ་གནས་པ་དེ་མི་མཐོང༌། །མོས་པའི་བློར་ལྡན་གུས་པའི་བློ་གྲོས་མཆོག །ལས་ཀྱིས་མཚམས་སྦྱོར་བག་ཆགས་རྩ་བ་ཅན། །ཡིད་ཀྱི་ལུས་ཅན་ཆོས་ཉིད་དོན་མཐོང་གིས། །གཞན་དོན་ནོར་བུ་དཔག་བསམ་ཤིང་ལྟར་མཐོང༌། །ཏིང་འཛིན་བྱིང་རྒོད་ལས་གྲོལ་རྟོག་པ་ཡི། །རླུང་གིས་མི་བསྐྱོད་རྟོག་མེད་ཆོས་ཀྱི་ནི། །སྐུ་ཅན་བླ་མ་ཆོས་ཉིད་ཆོས་སྐུ་ཡི། །རི་བོ་ཉི་མ་མ་རིག་མུན་བྲལ་མཛོད། །འགྲོ་ལ་བརྩེ་བའི་བློ་ཅན་ཐུགས་རྗེ་ཡི། །རྒྱ་མཚོ་མི་གཡོ་དཔལ་ལྡན་རྡོ་རྗེ་འཛིན། །ཐུགས་རྗེའི་མངའ་བདག་ཐུགས་ཀྱི་དཀོར་མཛོད་ནས། །ཡེ་ཤེས་སྒྲོན་མ་བྱང་ཆུབ་ལམ་མཁན་མཛོད། །མེ་ཏོག་འབྲས་ལྡན་འགྱུར་མེད་དཔག་བསམ་ཤིང༌། །འཆི་མེད་བདུད་རྩིའི་རོས་གང་ཀུ་སཱ་ལི། །བདག་མེད་བདེ་ཆེན་སྤྲོས་བྲལ་རྩེད་མོ་ཡིས། །འགྱུར་མེད་དོན་སྟོན་དངོས་པོའི་གདོན་འཇོམས་མཛོད། །སྐྱེ་མེད་འོད་གསལ་སྟོང་ཉིད་འོད་འཕྲོ་བའི། །ནོར་བུ་རིན་ཆེན་ཡོན་ཏན་ཀུན་ལྡན་གྱི། །དཔལ་ལྡན་དཔལ་གྱི་འབྱུང་གནས་ཨཱ་ཙཱརྻ། །གཉིས་མེད་སྤྲོས་བྲལ་སྟོང་ཉིད་སྒྲ་སྒྲོགས་མཛོད། །བདེ་ཆེན་བདེ་བའི་འབྱུང་གནས་སངས་རྒྱས་ཀུན་གྱི་གསང༌། །མི་འཇིགས་སེང་གེ་འཇིགས་བྲལ་མ་ཧཱ་པཎྜི་ཏ། །བུང་བས་མེ་ཏོག་བཅུད་ལྡན་སྦྲང་རྩི་ལེན་བཞིན་དུ། །རང་བཞིན་རྟོག་མེད་བློ་འདས་སྒྲོན་མའི་དོན་སྟོན་མཛོད། །བསོད་ནམས་མཆོག་གིས་བརྒྱན་པ་ཡི། །ནམ་མཁའི་ཡོན་ཏན་མི་ཟད་གཏེར། །སངས་རྒྱས་ཡེ་ཤེས་དྷརྨ་བཞི། །དྷཱ་ཏུ་བྱང་ཆུབ་ཆོས་ཐོབ་མཛོད། །སྐྱེ་མེད་བློར་ལྡན་ནམ་མཁའ་ལྟ་བུ་ཡི། །ཆོས་རྣམས་སྟོང་ཉིད་འོད་གསལ་འདུས་མ་བྱས། །མཐའ་བྲལ་བདག་མེད་སྤྲོས་བྲལ་ཆོས་སྐུ་ཡི། །ཚོགས་ལྡན་ཉི་མས་ཡེ་ཤེས་དོན་རྟོགས་ཤོག །རང་བཞིན་ལྷན་སྐྱེས་འགྲོ་རྣམས་ལྷན་ཅིག་སྐྱེས་ཀྱི་སྐུ། །ཆོས་རྣམས་རྣམ་དག་མྱ་ངན་འདས་ཀྱི་དབྱིངས། །རྣམ་རྟོག་དང་བྲལ་ཚོགས་གཉིས་ལྷུན་གྲུབ་སངས་རྒྱས་སྤྱན། །ཚོགས་རྗེ་ཚོགས་ཀྱི་བདག་པོ་ཆོས་ཉིད་དོན་མཐོང་ཤོག །སངས་རྒྱས་ཀུན་སྡོམ་བཅོམ་ལྡན་མཁའ་འགྲོ་མ་ཡི་སྡོམ། །བདེ་བའི་འབྱུང་གནས་བདེ་ཆེན་ཉི་མ་བདེ་བ་ཀུན་གྱི་དཔལ། །བླ་མའི་གསང་མཛོད་གདམས་ངག་སྙིང་པོའི་དོན་གྱི་གསང་ལྡན་མཛོད། །བདེ་ཆེན་བདག་མེད་བདེ་བ་ཆེན་པོའི་ཚོགས་དང་ལྡན་གྱུར་ཅིག །སྲིད་དང་ཞི་བ་རྣམ་དག་ནི། །རོ་མཉམ་དཀྱིལ་འཁོར་ལྡན་གྱི་གཙོ། །ཚོགས་ཀྱི་འཁོར་ལོ་ཚོགས་ཀྱི་མཆོག །ཚོགས་རྗེ་ཚོགས་བདག་དཔལ་ལྡན་ཤོག །གཉིས་མེད་འཛིན་དང་བྲལ་བ་ཡི། །ཆོས་རྣམས་དངོས་མེད་སྟོང་པ་ཉིད། །ཆོས་ཉིད་འོད་གསལ་ཚོགས་ཀྱི་ནི། །འཁོར་ལོ་བྱང་ཆུབ་དོན་མཐོང་ཤོག །བསྒོམ་བྱ་སྒོམ་བྱེད་དམིགས་པ་ཡི། །ཀུན་རྟོག་འཆིང་བ་གཅོད་མཛད་ཀྱི། །ཚོགས་ཀྱི་འཁོར་ལོ་ཚོགས་ཀྱིས་ནི། །བྱམས་མགོན་རྒྱུན་དང་ལྡན་པར་ཤོག །ཞི་བའི་བློ་གྲོས་བདག་མེད་མྱ་ངན་འདས་ཀྱི་དབྱིངས། །ཇི་སྲིད་བདེ་ཆེན་བྱང་ཆུབ་མཆོག་གི་སེམས། །སྙིང་རྗེའི་རྒྱུན་ལྡན་གསང་སྔགས་སྙིང་པོའི་དོན་གྱི་བཅུད། །སྒྱུ་མ་བྱང་ཆུབ་ལམ་ཆེན་སངས་རྒྱས་བྱང་ཆུབ་འོད། །དངོས་དང་དངོས་མེད་བརྟན་གཡོ་གཉིས་དང་གཉིས་འཛིན་གྱིས། །ལམ་སྟོར་ཁྱབ་བདག་བཅོམ་ལྡན་མི་ཡི་སེང་གེ་ནི། །སངས་རྒྱས་གྲོང་ཁྱེར་ཚོགས་ཀྱི་འཁོར་ལོའི་གྲོང་མཆོག་ཏུ། །བྱང་ཆུབ་སྒྲོན་མ་ཡེ་ཤེས་སྒྲོན་མའི་འོད་ལྡན་ཞིང༌། །སེམས་ཅན་རྣམ་དག་གདོད་ནས་སངས་རྒྱས་རང་བཞིན་ཡང༌། །རིགས་དྲུག་རྨོངས་རྣམས་མ་རིག་མུན་པའི་སྤྲིན་ཚོགས་ཀྱིས། །ཡང་དག་ལམ་བྲལ་བདེར་གཤེགས་ཉི་མ་ནུབ་རྣམས་ལ། །ཚོགས་ཀྱི་འཁོར་ལོ་ཡེ་ཤེས་འོད་འབར་མེ་བོ་ཆེ། །ཆོས་རྣམས་རང་བཞིན་སྤྲོས་བྲལ་མྱ་ངན་ལས་འདས་པའི། །ཆོས་ཉིད་བདེ་ཆེན་བྱང་ཆུབ་ལམ་གྱི་རྩ་བ་ཅན། །གཉིས་མེད་འོད་གསལ་མ་ཉམས་ཟག་མེད་མྱང་འདས་ཀྱི། །བདེར་སྤྱོད་འགྲོ་མགོན་ཐུགས་ཀྱིས་འཛིན་པར་ཤོག །མ་རིག་མུན་བསལ་ཡེ་ཤེས་ཉི་མའི་བྱང་ཆུབ་འོད། །དཔལ་ལྡན་ཆོས་ཀྱི་བྱང་ཆུབ་ཆོས་ཀྱི་སྒྲོན་མ་ཡི། །ཡེ་ཤེས་བྱང་ཆུབ་བཤེས་གཉེན་ཨཱདྨ་ཏ་ཀྲྀ་ཏ་ནི། །ཆོས་ཀྱི་བློ་གྲོས་ཆོས་ཉིད་གཟུངས་ཀྱིས་འཛིན་པར་ཤོག །དགེ་བའི་བློ་ཅན་ཡོན་ཏན་ཀུན་གྱི་གཉེན་གཅིག་པུ། །ཐུགས་རྗེའི་རྩ་བརྟན་མི་ཡི་སེང་གེ་བྱམས་པ་ཡི། །ལྗོན་ཤིང་བཤེས་གཉེན་ནོར་བུ་རིན་པོ་ཆེ། །མི་ཟད་གཏེར་ཆེན་གྲིབ་མས་སྐྱོང་བར་ཤོག །དཔལ་ལྡན་འཇིག་རྟེན་སྲིད་གསུམ་ཡོན་ཏན་ཀུན་གྱི་གཙོ། །མི་མཆོག་རྒྱལ་པོ་ལྷ་དང་ལྷ་མིན་ཀུན་གྱི་ནི། །གཙུག་གི་ནོར་བུ་ཡོན་ཏན་ཀུན་ལྡན་དམ་པའི་རྗེ། །ཞིང་སྐྱེས་ནོར་བུ་རིན་ཆེན་རྒྱན་དང་ལྡན་པར་ཤོག །རྣམ་རྟོག་ལས་གྲོལ་བཅོམ་ལྡན་ལྷུན་གྲུབ་ཆོས་ཀྱི་ནི། །སྨན་པ་ཉོན་མོངས་ཟུག་རྔུ་འབྱིན་མཛད་འགྲོ་བ་ཡི། །མགོན་གྱུར་རྗེ་བཙུན་ལས་ཅན་ལས་ལས་གྲུབ་པ་ཡི། །ལས་ཀྱི་ཉོན་མོངས་ཟུག་རྔུ་མི་བཟད་དབྱུང་དུ་གསོལ། །བདེར་གཤེགས་ཉི་མ་ཆོས་ཉིད་ཆོས་ཀྱི་སྤྱན་ཅན་གྱི། །ཟླ་བའི་འོད་ཟེར་དྲི་མེད་ཤེལ་སྒོང་དྭངས་གསལ་གྱི། །བླ་མའི་བདུད་རྩིའི་ཆུ་རྒྱུན་འཆི་མེད་སྒྲོན་མ་ཡིས། །སྔགས་སྐྱེས་འཁོར་བའི་དྲི་མ་མ་ལུས་དག་པར་མཛོད། །དཔའ་ཁྱོད་ཐུགས་རྗེས་འགྲོ་བའི་སྡུག་བསྔལ་མ་ལུས་སེལ་མཛད་སྒྲོན་མའི་ཕ། །དཔལ་ལྡན་དྲི་མེད་ཐབས་དང་ཤེས་རབ་བདག་གཞན་ཕན་པའི་རྒྱུར་གྱུར་པ། །བརྒྱུད་ལྡན་བླ་མ་མཚུངས་མེད་དཔའ་བོ་ཡོན་ཏན་ཀུན་གྱི་གཏེར་གྱུར་པ། །སྲིད་མཚོ་ལས་སྒྲོལ་འཁོར་བའི་འཁོར་ལོ་རྒྱུན་གཅོད་དཔའ་ཆེན་རོལ་མཛད་པ། །དཔལ་ལྡན་རྒྱལ་བའི་ཚོགས་ཀྱི་མཆོད་པ་ཆོས་ཀྱི་སྤྱན་དང་ལྡན་པའི་བུ། །ཚོགས་རྗེ་ཚོགས་ཀྱི་མཆོད་པས་སྲིད་མཚོ་མ་ལུས་སྐེམ་བྱེད་བུ། །བདེར་གཤེགས་མཆོད་པ་དཔག་བསམ་ཤིང་ཆེན་ཡོན་ཏན་ཀུན་གྱི་རྒྱན་ལྟ་བུ། །མཁའ་འགྲོའི་གསང་ཚིག་སངས་རྒྱས་ཐམས་ཅད་སྐྱེ་མེད་ཚོགས་ཀྱི་འཁོར་ལོའི་བུ། །མ་མ་མ་གཅིག་བཅོམ་ལྡན་ཡུམ་གྱུར་ཚོགས་ཀྱི་འཁོར་ལོ་བདེ་ཆེན་མ། །གཉིས་མེད་བྱང་ཆུབ་ལམ་མཁན་ཚོགས་འཁོར་བདག་མེད་ཆོས་ཀྱི་སྤྱན་ཅན་མ། །གང་ཞིག་གང་གི་དྲིན་གྱིས་བདག་བློའི་པདྨོ་ཁ་འབྱེད་ཉི་མའི་འོད། །མཐོང་ཐོས་དྲན་གྱི་སྒྲོན་མ་མ་རིག་མུན་སེལ་ཡེ་ཤེས་བྱང་ཆུབ་སྒྲོན། །རྣལ་འབྱོར་ཉམས་མྱོང་མཁས་པ་རྟོགས་ཚད་སྤེལ་ལེགས་མུ་ཏིག་རིན་ཆེན་ཕྲེང༌། །འགྲོ་དྲུག་ནོར་བུ་རིན་ཆེན་ཡོན་ཏན་མེད་ཀྱི་དུས། །བདེར་གཤེགས་ཆོས་ཀྱི་སྤྱན་མངའ་སངས་རྒྱས་སྲས་པོ་ཡོན་ཏན་རིན་ཆེན་གདུང་བརྒྱུད་ལྡན། །ཡིད་ལ་མི་བྱེད་ཕྱག་རྒྱ་ཆེན་པོ་བྱང་ཆུབ་ལམ་གྱི་བག་ཆགས་རྩ་བ་ཆད། །ཆོས་ཉིད་ཆོས་ཀྱི་དོན་ལྡན་ཆོས་མཆོག་ལམ་ཆེན་ཡིད་འོང་གསེར་གྱི་ཕྲེང་བར་ལྡན། །གཉིས་མེད་ཡེ་ཤེས་ལས་བྱུང་ཁྱབ་བདག་འགྲོ་མགོན་ནོར་བུ་རིན་ཆེན་ཆོས་ཀྱི་མཛོད། །དོན་ཡོད་ལུགས་གཟིགས་སྡེ་སྣོད་རྣམ་གྲོལ་དོན་མཐོང་རྣམ་དག་ཐུགས་དེའི་དགོངས་པ་ཉིད། །གང་གི་དྲིན་གྱིས་མ་མཐོང་མཐོང་ཕྱིར་མཐོང་བའི་ལམ་ལྟར་བདེ་ཆེན་དོན་མཐོང་ཞིང༌། །ཐེ་ཚོམ་བློ་བྲལ་ཡིད་ཆེས་སྒྲོན་མ་བྱང་ཆུབ་གསལ་དྭངས་དྲི་མེད་རྟོག་དང་བྲལ། །གཉུག་མའི་ཉམས་མྱོང་ཞེན་མེད་ཆོས་ཉིད་འོད་གསལ་ཉི་མས་མ་རིག་མུན་པ་སངས། །འདིར་འཕྲད་སྨོན་ལམ་མཚམས་སྦྱོར་བག་ཆགས་ལས་ཀྱི་རྩ་བ་ཅན། །བསམ་པའི་སྡོང་པོ་རྣམ་མཛེས་སྒྲུབ་པའི་མེ་ཏོག་འབྲས་ལྡན་གྱི། །བྱང་ཆུབ་ལྗོན་ཤིང་ལས་འབྲས་ཡིད་ཆེས་བསིལ་གྲིབ་ལ། །སྔར་འདྲིས་མ་དང་འཕྲད་བཞིན་སྨོན་ལམ་བུ་དང་ཅིས་མི་མཇལ། །ཕྱག་རྒྱ་ཆེན་པོ་གསེར་ཕྲེང་ལས། ཚོགས་འཁོར་གསུམ་པ་གཉིས་མེད་ཡིད་ཆེས་རང་གསལ་གྱི་ལེའུ་སྟེ། གསུམ་པའོ། །ཕྱག་རྒྱ་ཆེན་པོ་རྡོ་རྗེའི་གླུ་རིན་པོ་ཆེ་གསེར་གྱི་ཕྲེང་བ་ཞེས་བྱ་བ་གྲུབ་པ་ཐོབ་པའི་རྣལ་འབྱོར་པ་དང་པཎྜི་ཏ་མང་པོས་གསུངས་པ་རྣམས་རྗེ་བཙུན་མངའ་བདག་མཻ་ཏྲི་པས་གཞུང་གཅིག་ཏུ་སྡེབས་པའི་གདམས་པ་རྫོགས་སོ།། །།པཎྜི་ཏ་དེ་ཉིད་དང༌། ལོ་ཙཱ་བ་མར་པ་ཆོས་ཀྱི་བློ་གྲོས་ཀྱིས་བསྒྱུར་བའོ། །

༄༅། །ཤེས་རབ་ཀྱི་ཕྲིན་ཡིག་ཅེས་བྱ་བ་བཞུགས་སོ། །
སློབ་དཔོན་པདྨ་རྡོ་རྗེས་མཛད། 

༄༅། །རྒྱ་གར་སྐད་དུ། པྲཛྙཱ་ལེ་ཁ་ནཱ་མ། བོད་སྐད་དུ། ཤེས་རབ་ཀྱི་ཕྲིན་ཡིག་ཅེས་བྱ་བ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། །རྗེ་བཙུན་སྤྱན་རས་གཟིགས་དབང་ཕྱུག་དང་ལྷ་མོ་སྒྲོལ་མ་ལ་ཕྱག་འཚལ་ལོ། །དེ་ཉིད་གསུམ་གྱི་རིན་ཆེན་རྣམ་པར་དག་གྱུར་པ། །གསུང་ལས་ཤིན་ཏུ་གསང་གྱུར་མཁས་དང་བཙུན་པར་སྣང༌། །ལྷ་མོ་ཀུན་འགྲོ་བདེ་བ་མཆོག་གི་ས་གཞིར་གྱུར། །ཤེས་རབ་དོན་དམ་གྱུར་པ་ཁྱོད་ལ་ཕྱག་འཚལ་ལོ། །སངས་རྒྱས་གོ་འཕང་གྲུབ་དོན་ཐོབ་པའི་རྒྱུར་གྱུར་ཅིག །ཡིད་བཞིན་ནོར་དང་བུམ་པ་བཟང་པོ་ལྟར་སྣང་བ། །དེ་ཡི་ཤིན་ཏུ་གསང་བའི་ཕྲིན་ཡིག་མཉན་འོས་པ། །དེ་ཉིད་དོན་གྱི་གོ་འཕང་བཤད་སྦྱར་སྤྲིང་བར་བྱ། །དེ་ནས་སྒྲུབ་པ་པོར་ཕན་ཕྱིར། །ཤེས་རབ་ཕྲིན་ཡིག་པད་རྡོ་རྗེས། །གསང་ལས་ཤིན་ཏུ་གསང་གྱུར་པ། །དེ་ཁོ་ན་ཉིད་རབ་གསལ་བྱ། །སྭ་སྟི་དག་པ་ཀུན་གྲོལ་བ། །ནམ་མཁའ་ལྟ་བུར་སྐྱེ་བ་མེད། །རང་རིག་ཙམ་གྱི་ཤེས་བྱ་དང༌། །མཆོག་ཏུ་དགའ་བར་བྱེད་པ་མོ། །མཚན་མ་མེད་ཅིང་སྣང་བ་མེད། །དངོས་དང་དངོས་མེད་རྣམ་པར་སྤངས། །ཆོས་དབྱིངས་རང་བཞིན་ཞེས་བྱ་བ། །མཆོག་ཏུ་དྲི་མ་མེད་པའི་གནས། །མཚན་མིན་ཐམས་ཅད་ཡང་དག་སྤངས། །མཚན་ཉིད་ཐམས་ཅད་ཡང་དག་རྫོགས། །བདག་མེད་དྲི་མ་མེད་པའི་གཞི། །རྡོ་རྗེ་གསུམ་བྱུང་དྲི་མ་མེད། །འདོད་པའི་དོན་གྱི་གནས་གྱུར་པ། །ཡིད་བཞིན་ནོར་བུ་བཞིན་དུ་འབྱུང༌། །ལྷ་ཡི་དཔག་བསམ་ཤིང་ལྟ་བུར། །མཆོད་པ་མཆོག་གི་གནས་གྱུར་པ། །དེ་ན་གནས་པའི་ལྷ་མོ་དེ། །ཤེས་རབ་ལྷ་མོ་བླ་ན་མེད། །རྡོར་གསུམ་མི་ཕྱེད་སྦྱོར་བ་ཡིས། །དེ་ཁོ་ན་ཉིད་པདྨར་ལྡན། །ནང་གི་གནས་ཀྱི་རང་བཞིན་གྱིས། །མཆོག་ཏུ་དགའ་བར་བྱེད་མ་ལ། །དངོས་དང་དངོས་མེད་རང་བཞིན་གྱིས། །འབད་དེ་ཡང་དག་མཁྱེན་པར་གསོལ། །རྦ་རླབས་མེད་ཅིང་སྣང་བ་མེད། །རང་གི་ལུས་ལ་གནས་གྱུར་ཀྱང༌། །འབར་བ་ཆེན་མོ་དེ་ཉིད་ཀྱི། །དུས་སུ་བདག་གིས་མ་ཤེས་སོ། །མཆོག་ཏུ་དགའ་བའི་གཟུགས་ཅན་མ། །རང་བཞིན་མེད་པས་མཛེས་པ་སྟེ། །སྐྱེ་བ་མེད་པས་ཀུན་རྟོགས་པས། །ཐམས་ཅད་དུ་ནི་ཁྱབ་བྱེད་མ། །འདོད་པའི་ཡོན་ཏན་བཟང་ལྔར་ལྡན། །ལུས་དང་ལུས་ལ་ཀུན་ཏུ་གནས། །དམྱལ་བ་ལ་སོགས་ཐམས་ཅད་ལ། །གསང་བའི་སྤྱོད་པས་རོལ་པ་སྟེ། །མདོག་དང་ཡན་ལག་རྣམ་པར་སྤངས། །གསང་ལས་ཤིན་ཏུ་གསང་གྱུར་འདི། །དཔལ་ལྡན་བདེ་ཆེན་ཞལ་སྔ་ཡི། །བཀའ་དྲིན་གྱིས་ནི་བདག་གིས་རྟོགས། །དྲི་མ་མེད་ཅིང་ཁྱབ་པ་མོ། །རང་རིག་མཚན་ཉིད་གཅིག་པུ་སྟེ། །སྐྱེ་བ་མེད་ལ་རྟོགས་བྱའི་ཕྱིར། །ཇི་བཞིན་དུ་ནི་རྣམ་པར་གནས། །དངོས་དང་དངོས་མེད་མཆོག་འཛིན་པ། །ཟད་པར་བྱ་ཕྱིར་ཇི་བཞིན་གནས། །བླ་མའི་ཞལ་སྔའི་བཀའ་དྲིན་གྱིས། །དགེ་མ་ཇི་བཞིན་ཤེས་ནས་ནི། །ཡང་དག་གུས་དང་བཅས་པ་ཡིས། །ནུས་པ་ཇི་བཞིན་བསྒོམ་པའང་བྱས། །དེ་ལྟ་ན་ཡང་ད་བར་དུ། །གཅིག་ཏུ་མི་འགྲོ་ཅི་ཡི་ཕྱིར། །ཡང་ན་བདག་ལ་སྐལ་མེད་དམ། །ཅི་སྟེ་བདག་གི་སེམས་རྒྱུད་ལ། །ཡང་དག་པ་ཡི་སྦྱོར་བ་ཡིས། །ཇི་སྐད་གསུངས་བཞིན་མི་གནས་སམ། །རང་གི་རང་བཞིན་གྱིས་དག་པ། །མངོན་པར་བྱང་ཆུབ་བྱེད་པ་མོ། །ཕུང་ལྔ་རྡོ་རྗེ་གསུམ་སོགས་ལ། །ཇི་བཞིན་ཡང་དག་གནས་པ་ནི། །སློབ་དཔོན་དཔལ་ལྡན་ཞལ་སྔ་ནས། །སྙིང་རྗེར་ཞུགས་པའི་ཐུགས་ཀྱིས་ནི། །འབད་དེ་དེ་བཞིན་རྟོགས་བྱའི་ཕྱིར། །ཡང་དག་ཇི་བཞིན་བདག་ལ་གསུང༌། །དཔལ་ལྡན་བདེ་ཆེན་མགོན་པོ་ཡིས། །ཁྱོད་ཀྱིས་དངོས་ལ་བདག་བློ་བསྐྱེད། །བཀའ་ལུང་སྩལ་ཞིང་གནས་པས་ན། །དེ་ལ་འདིར་ནི་ཐེ་ཚོམ་མེད། །དེ་ཉིད་གསལ་བར་ཤེས་ནས་སུ། །ཉིན་དང་མཚན་དུ་བསྒོམ་བྱས་ཀྱང༌། །གང་ཕྱིར་བདེན་པ་གསལ་བ་རུ། །མི་སྣང་བས་དེ་སྟོང་ངམ་ཅི། །ཡིད་བཞིན་ནོར་བུ་མཁའ་མཚུངས་ལྟར། །རྫོགས་སངས་རྒྱས་ཀྱིས་གསུངས་སོ་ལོ། །དེ་ལྟར་གསུངས་པའི་ཚིག་དེ་དག །བདེན་པ་དང་ནི་མི་བདེན་ཡིན། །མཁའ་མཚུངས་གང་ཡིན་བདེན་པ་སྟེ། །གང་ཞིག་ཤེས་ནས་བསྒོམས་གྱུར་ཀྱང༌། །གང་དངོས་གསལ་བར་མི་སྟོན་པས། །ཡིད་བཞིན་ནོར་མཚུངས་རྫུན་པ་ཡིན། །བདག་གིས་ཁྱོད་ནི་དོན་དམ་གྱིས། །ཀུན་ཏུ་འཆར་བར་ཤེས་པ་སྟེ། །དེ་ལྟ་ན་ཡང་མི་དམིགས་པས། །སྒྱུ་མ་ཚོགས་ཀྱི་གཟུགས་འཛིན་ཡིན། །རྫོགས་སངས་རྒྱས་ཀྱིས་དོན་དམ་དུ། །ངེས་པར་སྐྱོན་དང་ཡོན་ཏན་དག །གྲོགས་འདུས་པ་ལས་ཇི་བཞིན་འགྱུར། །གསུངས་པའི་ངག་དེ་བདེན་པ་སྟེ། །ཤེས་རབ་བདེན་པར་སྨྲ་བ་ཁྱོད། །གང་གིས་རྟོགས་པའི་རང་བཞིན་ཡང༌། །བདག་མེད་བཞི་ཡང་འདུས་པ་ཡིས། །དེ་དང་མཚུངས་པར་དེ་གནས་སོ། །བཟང་མོ་དྲི་མ་མེད་འབར་མ། །འོན་ཀྱང་གང་གིས་བདག་ཤེས་ནས། །ཡུན་རིང་དུས་སུ་རྣམ་དཔྱད་ཀྱང༌། །མ་དམིགས་པ་དེ་གང་དུ་ཡིབ། །མཆོག་ཏུ་དགའ་བར་བྱེད་པའི་གཟུགས། །མངོན་པར་བྱང་ཆུབ་བྱེད་པའོ། །ཡེ་ཤེས་སྒྲོན་མེའི་སྣང་བ་ནི། །ཕྱོགས་བཅུར་གསལ་བར་བཏེག་ནས་སུ། །དྲི་དང་ཕྲེང་སོགས་ན་བཟའ་དང༌། །བཟའ་བཅའ་སྟོན་མོ་དེ་བཞིན་གཞན། །གཉིས་སུ་མེད་པའི་སྦྱོར་བ་ཡིས། །རྒྱུན་མི་འཆད་པར་རྟག་ཏུ་ནི། །བདག་གིས་ཤེས་རབ་བསྟེན་གྱུར་ཀྱང༌། །སྐད་ཅིག་ཀྱང་ནི་འགྱུར་བ་མེད། །མངོན་རྟོགས་དྲི་མེད་འཇུག་པ་པོ། །དེ་བཞིན་ཉིད་ཤེས་དག་པ་ཡི། །ཁྱོད་ཀྱི་དམ་ཚིག་སྤྱོད་པས་ནི། །བྱང་ཆུབ་ལམ་ནི་སྟོན་པ་པོ། །རྒྱུད་ལས་ཇི་སྐད་འབྱུང་བ་བཞིན། །རྒྱུན་དུ་བར་ཆད་མེད་པར་ནི། །འདོད་ཡོན་ལྔ་པོ་བསྟེན་པ་ཡིས། །བདག་གི་བྱིས་པ་ནས་བཟུང་སྟེ། །ཤིན་ཏུ་བདག་ཉིད་རིག་པ་ཡིས། །བསྟེན་པ་དང་ནི་བསྒོམས་གྱུར་པས། །དགེ་བ་ཡི་ནི་ས་གཞི་ཁྱོད། །བདག་ལ་ཅི་ཕྱིར་ཡིད་མི་རྟོན། །སེམས་གཉིས་ལྡན་པའི་བུད་མེད་ལ། །སུ་ཞིག་ཡིད་ནི་རྟོན་བྱེད་ཅེས། །ཡང་དག་མགོན་པོས་གསུངས་པ་གང༌། །དེ་ནི་བདེན་པར་ཉེ་བར་གནས། །སྒྱུ་མ་དག་ནི་ཐམས་ཅད་ལས། །བུད་མེད་སྒྱུ་མ་ཁྱད་པར་འཕགས། །རྣམ་པ་དུ་མས་ཕན་བཏགས་པས། །གང་གིས་རྣམ་ཀུན་བསྟེན་བྱས་ཤིང༌། །ཁམས་གསུམ་མ་ལུས་པར་བལྟས་ཀྱང༌། །མི་སྣང་གཅིག་པུར་གང་ན་གནས། །ཁྱོད་ཀྱི་གནད་ནི་དྲན་མེད་པར། །བྱིས་པ་གང་གིས་ཁྱོད་བསྒོམས་ན། །དེ་རྣམས་དོན་མེད་ཕུང་འགྱུར་ཞིང༌། །བྱང་ཆུབ་རྒྱུར་ཁྱོད་གནས་པ་མིན། །གནད་ནི་ལེགས་པར་ཤེས་ལྡན་པ། །གང་གིས་ཁྱོད་ནི་བསྒོམས་གྱུར་ན། །བྱང་ཆུབ་སྙིང་པོའི་བར་དུ་ཡང༌། །དེ་རྣམས་སངས་རྒྱས་བྱ་ཕྱིར་གནས། །བཟང་མོ་ཁྱོད་དངོས་ཤེས་གྱུར་ནས། །གང་གིས་མ་བསྒོམས་དེ་ལ་ཡང༌། །གྲོགས་མོས་ལག་པ་བསྡོམས་ཏེ་སོང༌། །རིགས་ངན་དང་ནི་མཐོ་བའང་རུང༌། །གནད་ཤེས་ན་ནི་མཛར་གྱུར་ནས། །བཟང་མོ་ནང་དུའང་སྣང་བྱེད་ཅིང༌། །ལན་འགའང་མཛའ་བའི་ངོ་མེད་ཅིང༌། །མ་རབས་རྣམས་ཀྱི་རང་བཞིན་ནི། །མཚང་བརྟོལ་ན་ནི་ངེས་པ་རུ། །སྐྱེ་བོ་དེ་ཡི་གདོང་གི་ནི། །པདྨ་བལྟ་ཞིང་དབང་དུ་འགྱུར། །ཆོ་འབྲང་ཅན་གྱི་སྐྱེ་བོ་ཡང༌། །འཇུག་པའི་ལམ་ནི་འདི་ཉིད་དེ། །ཚིག་ཙམ་ཆད་པ་བྱས་ན་ཡང༌། །འཆི་བ་ན་ཡང་འགྱུར་བ་མེད། །གཉིས་ཀ་དག་པའི་རིགས་ལས་བྱུང༌། །ཆོ་འབྲང་ཅན་དུ་སྐྱེས་པ་ཡིན། །བྱ་བ་དང་ནི་བྱ་མིན་དང༌། །སྣོད་དང་སྣོད་མིན་འདིར་ཁྱད་མེད། །ཁྱེད་ལ་བདག་གིས་རྣམ་ཀུན་ཏུ། །མཆོད་བྱས་ལན་འགའ་འང་མི་བལྟ་བས། །ཤེས་རབ་ཁྱོད་ཀྱི་རིགས་སྤྱོད་ཡུལ། །ད་ལྟར་བདག་གིས་ཁོང་དུ་ཆུད། །བུད་མེད་རྣམས་ཀྱི་རང་བཞིན་ནི། །ཤིན་ཏུ་འཕྱར་ལ་གཡོ་བ་ཡིན། །མཆུ་རྐན་ལ་སོགས་སྐམ་པ་སྟེ། །མཚང་འབྲུ་མང་པོས་ཅི་ཞིག་བྱ། །ཁྱོད་ནི་ཉིན་དང་མཚན་དག་དང༌། །སྐད་ཅིག་གཅིག་ཀྱང་མ་ཡེངས་པར། །བསྒོམས་ན་སྐད་ཅིག་ཉིད་ཀྱིས་ནི། །བླ་ན་མེད་པའི་གནས་འཐོབ་བྱེད། །གང་གིས་ཉེ་བར་བསྒོམས་པ་ཡིས། །སངས་རྒྱས་གོ་འཕང་རྒྱུ་ཡིན་པའི། །ཁྱོད་ཀྱི་སྤྱོད་པ་འདི་ལྟ་བུར། །ཇི་སྐད་གསུངས་བཞིན་སྔར་མ་ཤེས། །མང་པོ་སྨྲས་པས་ཅི་ཞིག་དགོས། །ཡིད་བརྟེན་རུང་བ་འགའ་ཡང་མེད། །འགྱོད་དང་གཉིས་དང་རྨུགས་པ་ཡིས། །རྨོངས་པས་ཁྱོད་ནི་མི་ཤེས་ན། །ཁྱོད་ཀྱིས་རང་གི་རང་བཞིན་གང༌། །གསལ་བ་རུ་ནི་དེ་སྨྲོས་ཤིག །རྡོར་གསུམ་ས་བོན་ལས་བྱུང་བས། །གསུམ་གྱིས་བསྐྱེད་པར་ཐེ་ཚོམ་མེད། །འདོད་ཆགས་ཞེ་སྡང་སོགས་དྲི་མས། །སེམས་ཅན་ཐམས་ཅད་རྨོངས་པས་ན། །བྱེ་བ་དུ་མའི་ནང་ནས་ཀྱང༌། །གང་གིས་ཁྱོད་ཤེས་སུ་ཡང་མེད། །མང་དུ་སྨྲས་པས་ཅི་ཞིག་དགོས། །སྨད་འཚོང་གཡོན་ཅན་གྱིས་བསྐོར་བཞིན། །དོན་དམ་དུ་ནི་གྲུབ་མེད་པས། །སྒྱུ་མ་མཆོག་གི་གཟུགས་འཛིན་མ། །བསྐལ་པ་བྱེ་བ་གྲངས་མེད་པར། །རྨོངས་པས་ཁྱོད་ནི་མ་ཤེས་ཏེ། །བཟའ་དང་བཏུང་སོགས་ཆགས་པ་ཡིས། །སྲིད་པའི་བཙོན་རར་ལྷུང་བར་འགྱུར། །དེ་ལ་ཤིན་ཏུ་ཆགས་པ་ཡིས། །འབྱོར་སྟེར་ཁྱོད་ནི་བརྗེད་པར་འགྱུར། །ཕྱག་རྒྱའི་ཆགས་ལ་འཇུག་པ་ཡིས། །རྒྱལ་འགྱུར་རྡོ་རྗེ་ཅན་མཆོག་མ། །བླ་མའི་ཞབས་ཀྱི་བཀའ་དྲིན་ལས། །བཟང་མོ་ཁྱོད་ཀྱི་རང་བཞིན་ནི། །ཇི་ལྟར་ཡང་དག་གནས་པ་བཞིན། །ཐམས་ཅད་བདག་གིས་ཤེས་པར་འགྱུར། །ཁྱོད་ཀྱི་རང་བཞིན་མ་ལུས་པ། །ཐམས་ཅད་བདག་གིས་ཤེས་པས་ན། །རྨི་ལམ་ན་ཡང་སླུ་མི་ནུས། །དེ་བས་བདག་ལ་བློ་གཏོད་ཅིག །ཁྱོད་ཀྱི་ལམ་ནི་གཅིག་པུ་ཉིད། །མཁས་པས་ཆོ་ག་བཞིན་སྦྱངས་ཏེ། །གང་ཞུགས་སངས་རྒྱས་ཉིད་འཕྲད་པར། །རྒྱལ་བ་རྣམས་ཀྱིས་ཡང་དག་བསྟན། །ཟབ་མོ་དེ་ཡང་བདག་གིས་ནི། །ཇི་སྲིད་སྦྱང་བ་མ་བྱས་པ། །དེ་སྲིད་ཁྱོད་ཀྱི་ལུས་རེག་ལས། །བྱུང་བའི་བདེ་བ་རྙེད་མ་ཡིན། །གཏི་མུག་འོབས་ཀྱི་འཁྲིགས་པ་དང༌། །ཞེ་སྡང་གི་ནི་སྡོང་དུམ་ལྡང༌། །འདོད་ཆགས་ཚེར་མ་ཉམ་ང་བས། །བྱང་ཆུབ་ལམ་ནི་བགྲོད་པར་དཀའ། །ཕུང་པོའི་ཤིང་ནི་ཐོག་མཐའ་མེད། །འདོད་ཡོན་ཡལ་ག་གྱེན་བགྲེངས་པས། །ནམ་མཁའི་མཐོངས་ནི་གཡོགས་པས་ན། །ལམ་དེ་དམ་པོར་བཀག་སྟེ་གནས། །ཕུང་པོ་ཉོན་མོངས་དེ་བཞིན་དུ། །འཆི་བདག་ལྷ་བདུད་ཆོམ་པོ་པ་ར། །སྡང་བ་མང་པོས་བསྐོར་ནས་སུ། །རྣམ་རྟོག་ཆེན་པོ་ལས་བྱུང་བའི། །སྲིད་པའི་རྩྭ་དང་ལྕུག་མ་དང༌། །རྡོ་རྒྱལ་ལ་སོགས་ལྡན་པའི་ནགས། །ཤིན་ཏུ་རྒྱ་ཆེན་བརྒལ་དཀའ་བར། །ཕུང་པོའི་ཤིང་རྟ་བསྟེན་ནས་སུ། །གཏི་མུག་འོབས་ནི་བརྒལ་དཀའ་གནས། །ཀུན་རྟོག་རྩྭ་དང་ལྡུམ་སོགས་པའི། །སྐྱིབས་སུ་འབད་དེ་ཡིབ་པར་བྱེད། །ལྷ་བདུད་ལ་སོགས་ཆོམ་པོ་པ། །དེ་ལྟ་བུ་ཡི་ཕྱོགས་ན་གནས། །ཡང་དག་ལམ་ཞུགས་འགྲོན་པོ་དག །སེམས་ཀྱི་ནོར་བུ་འཕྲོག་པ་ཡིས། །རབ་ཏུ་སྡང་བས་འཇོམས་པར་བྱེད། །དཀོན་མཆོག་གསུམ་གྱི་མཛོད་པོ་ཆེ། །ཡོན་ཏན་ནོར་གྱིས་ཡོངས་བཀང་བ། །བྱང་ཆུབ་ལམ་ལ་གནས་པ་ཡི། །མེལ་ཚེ་པ་ཡིས་དེ་མཐོང་ནས། །ཡེ་ཤེས་རྡོ་རྗེའི་སྟྭ་རེ་ནི། །སོ་ནི་རྣོན་པོར་བདར་བ་ཡིས། །བྱང་ཆུབ་ཀྱི་ནི་ལམ་འགོག་པའི། །ཕུང་པོའི་ཤིང་ནི་ཀུན་བཅད་ནས། །ཆོ་ག་བཞིན་དུ་གཏུབས་ནས་སུ། །ཡིད་ཀྱི་ཤིང་དེ་ལས་བྱུང་བའི། །ཉོན་མོངས་སྡོང་དུམ་ཚེར་མར་བཅས། །བདག་མེད་མེ་ལ་བསྲེག་པར་བྱ། །ང་རྒྱལ་རྡོ་ཡི་ཚོགས་དེ་ནི། །ཤེས་རབ་རྡོ་རྗེས་ཕྱེ་མར་བྱས། །གཏི་མུག་འོབས་ནི་འཁྲིགས་པ་དག །བྱང་སེམས་རྒྱུན་མི་འཆད་པས་དགང༌། །ཡང་དག་ལམ་ཞུགས་འགྲོན་པོ་ལ། །འཚེ་བྱེད་གདུལ་བར་དཀའ་བ་ཡི། །འཆི་བདག་བདུད་སོགས་ཆོམ་པོ་པ། །བཅོམ་པས་དེ་དང་དེ་འབྲོས་འགྱུར། །བྱང་ཆུབ་ལམ་ནི་ཡངས་པ་ན། །བྱང་ཆུབ་འགེགས་བྱའི་ཕྱིར་གནས་པ། །ཕྱོགས་བཅུར་གནས་པའི་སྡང་བ་རྣམས། །ཐབས་ཀྱི་ལུས་ནི་དྲི་མེད་པས། །ཤེས་རབ་རལ་གྲི་རྣོན་པོ་ཡིས། །འབད་པས་དེ་དག་བཅོམ་ནས་སུ། །ལམ་བཟང་དེ་རུ་ཞུགས་ནས་ནི། །ཐམས་ཅད་དེར་ནི་ཅི་གར་འགྲོ། །བྱང་ཆུབ་ལམ་ནི་སྦྱངས་པ་ཡིས། །ཀུན་ཏུ་ཤིན་ཏུ་དྲི་མེད་པས། །རྨད་བྱུང་བསམ་གྱིས་མི་ཁྱབ་པའི། །གྲོགས་མོ་ཁྱོད་ནི་སྦྱངས་པས་ན། །རང་བཞིན་དྲི་མེད་དག་ཅིང་ཞི། །རང་རིག་བདག་མེད་མཉམ་པ་ཉིད། །འདོད་པའི་དོན་གྱི་འབྲས་སྟེར་བ། །གོ་འཕང་བླ་མེད་འཐོབ་པར་འགྱུར། །ཁྱོད་ཀྱི་རང་བཞིན་རོ་མྱངས་ན། །འདི་ནི་འདི་འདྲ་ཞེས་བྱ་བ། །སངས་རྒྱས་ཀྱིས་ཀྱང་བརྗོད་མི་ནུས། །རང་རིག་སྐྱེ་བ་མེད་པ་ཉིད། །སངས་རྒྱས་ཀུན་གྱིས་ཕྱག་བྱས་པ། །དབང་པོ་ལས་འདས་གང་ཡིན་འཐོབ། །མཆོག་ཏུ་དགའ་བ་ལས་བྱུང་དག །ཤིན་ཏུ་རྙེད་དཀའི་གོ་འཕང་ནི། །བསམ་གྱིས་མི་ཁྱབ་བླ་ན་མེད། །མྱ་ངན་འདས་གནས་ཞེས་བྱ་བ། །མངོན་པར་བྱང་ཆུབ་བྱེད་པའོ། །བླ་མའི་ཞལ་སྔའི་བཀའ་དྲིན་ནི། །ཉིན་དང་མཚན་དུ་བསྒོམ་པ་ཡི། །ཆོས་གཅིག་གིས་ནི་འཐོབ་པར་འགྱུར། །ཤིན་ཏུ་གུས་པས་བསྒོམས་པ་ལས། །གཞན་དུ་དེ་ནི་ཐོབ་པ་མིན། །དེ་ནི་རང་བཞིན་དག་པ་སྟེ། །དུས་ཀུན་ཏུ་ནི་འདུས་མ་བྱས། །རྟག་དང་ཆད་པ་རྣམ་པར་སྤངས། །ཐབས་དང་ཤེས་རབ་དྲི་མ་མེད། །སྐྱེ་བ་མེད་པར་རྟོགས་པ་ཡིས། །སེམས་ཅན་ཀུན་ལ་ཡང་དག་གནས། །སངས་རྒྱས་བྱང་ཆུབ་བསམ་མི་ཁྱབ། །བླ་ན་མེད་པར་དེ་ཤེས་བྱ། །སངས་རྒྱས་ཀུན་གྱི་གནས་དེ་ནི། །སངས་རྒྱས་ཉིད་ནི་འཐོབ་བྱེད་པའོ། །དེ་ལྟར་སེམས་དང་སེམས་བྱུང་གིས། །དོན་གྱི་རང་བཞིན་རྟོགས་ནས་ནས་ནི། །རྡོ་རྗེ་དྲི་མེད་གསུམ་སྦྱོར་བྱ། །ཅི་སྟེ་ཤེས་ནས་རྣམ་བསྒོམས་ནས། །ཡེ་ཤེས་རྡོ་རྗེ་རབ་དྲན་པས། །དངོས་གྲུབ་དོན་ཀུན་བདག་ལ་བྱིན། །གལ་ཏེ་དེ་ལྟར་མ་གྱུར་ན། །དེ་ཚེ་བདག་ནི་སྨ་ཕབ་པས། །ཇི་ལྟར་བྱེད་པ་ལྟོས་ཤིག་དང༌། །ཇི་བཞིན་རྒྱུད་ཀྱི་དེ་ཉིད་ཀྱི། །ཐག་པ་ཡིས་ནི་བཅིངས་ནས་སུ། །ཡང་དག་པ་ཡི་ཁྱིམ་དུ་ནི། །དགེ་མ་ཀུན་ནས་བཅུག་ནས་ནི། །སྐྱེ་བ་མེད་པར་རྟོགས་པ་ཡི། །སེམས་དང་སེམས་བྱུང་རང་བཞིན་གྱིས། །འབད་དེ་བསྲུང་བ་བྱས་ནས་སུ། །དེ་ཉིད་སངས་རྒྱས་ས་མཆོག་ཏུ། །ཐབས་ཀྱི་ལྕགས་སྒྲོག་གིས་བཅིངས་ཏེ། །ཡེ་ཤེས་རྡོ་རྗེའི་གཟེར་བཏབ་ལ། །བདག་མེད་རྫོང་དུ་བཞག་ནས་ནི། །དེ་ནས་བདག་གིས་བསྒྲུབ་པར་བྱ། །དེ་ལྟར་ཁྱོད་ལ་སྤྲིང་བྱ་བ། །ཇི་ལྟར་གྱུར་པ་བདག་གིས་སྤྲིང༌། །འཛེམ་དང་ངོས་དགའ་སྤངས་ནས་སུ། །བཟང་མོ་ལ་ནི་ཀུན་བཟླས་ཀྱི། །གལ་ཏེ་བྱམས་པར་མི་བྱེད་ན། །དེ་ཚེ་ཅི་ཞིག་སྨྲ་རུ་ཡོད། །འོན་ཏེ་མིན་ན་ཐན་འདི་དག །རྡོ་རྗེ་འཛིན་མའི་སྙིང་ལ་ཞོག །ཁྱོད་ཀྱི་ལམ་དང་སྦྱང་བ་ཡི། །བྱེ་བྲག་དག་ཀྱང་ངས་ཤེས་ལ། །རིགས་དང་གཟུགས་ཀྱི་རང་བཞིན་དང༌། །བདག་གིས་ཁྱོད་ཀྱི་ཀུན་འབྱུང་དང༌། །དོན་དམ་གནས་ཀྱང་ཤེས་པས་ན། །དེ་བས་བདག་ལ་བློ་གཏོད་ཅིག །བླ་མའི་ཞལ་སྔའི་བཀའ་དྲིན་གྱིས། །ཐབས་ཀྱི་མཆོག་དང་བཅས་པ་རུ། །ཤེས་བྱའི་ཐག་པ་རབ་སྲ་བས། །དེ་དང་དེ་རུ་རྒྱུག་བྱེད་པ། །བདག་གིས་བཟུང་སྟེ་བཅིངས་ཟིན་པས། །ད་ནི་འབྲོས་ས་ག་ལ་ཡོད། །དེ་བས་ལྷ་མོ་བདག་དགའ་བས། །དབང་གྱུར་དམ་ཚིག་ལ་མནོས་ལ། །དཔལ་ལྡན་བདེ་ཆེན་ཞལ་སྔའི་བཀའ། །ཡོན་ཏན་རྒྱ་མཚོས་བསྐྱང་བར་གྱིས། །ཁྱོད་ཀྱི་རང་བཞིན་གཟུང་མེད་ཅིང༌། །རྨད་བྱུང་ཇི་བཞིན་རིག་ནས་ནི། །དཔལ་ལྡན་བདེ་ཆེན་སྤྱོད་པ་ནི། །བཀའ་ཡི་དེ་བཞིན་འཇུག་པར་བྱ། །རྡོ་རྗེ་གསང་བའི་ཚིག་ལྡན་པའི། །ཤེས་རབ་ཕྲིན་ཡིག་མཉམ་མེད་པ། །དཔལ་ལྡན་བདེ་ཆེན་ཞལ་སྔ་ཡི། །བཀའ་དྲིན་གྱིས་ནི་བདག་གིས་བྱས། །ཤེས་རབ་རི་བོའི་སྲུབ་ཤིང་གིས། །ཤེས་བྱའི་འོ་མཚོ་བསྲུབས་ལས་བྱུང༌། །ཡེ་ཤེས་བདུད་རྩི་རང་བྱུང་བ། །མངོན་སུམ་སངས་རྒྱས་བྱེད་པ་པོ། །ཤེས་རབ་ཕྲིན་ཡིག་ལ་འབད་དེ། །སྐྱེས་བུ་གང་གིས་དེ་རིག་ནས། །འབད་དེ་རྣམ་པར་བསྒོམས་པས་ན། །དེ་ནི་རྡོ་རྗེ་འཛིན་དངོས་འགྱུར། །ཤེས་རབ་ཀྱི་ཕྲིན་ཡིག་སློབ་དཔོན་ཆེན་པོ་པདྨ་རྡོ་རྗེས་མཛད་པ་རྫོགས་སོ།། །།པཎྜི་ཏ་ཆེན་པོ་ཤཱནྟ་བྷ་དྲ་དང༌། བོད་ཀྱི་ཞུ་ཆེན་གྱི་ལོ་ཙཱ་བ་འགོས་ལྷས་བཙས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། །

༄༅། །རྣལ་འབྱོར་པའི་རྟོགས་པའི་གེགས་སེལ་བ་ཞེས་བྱ་བ་བཞུགས་སོ། །
སློབ་དཔོན་སངས་རྒྱས་གསང་བས་མཛད། 

༄༅། །རྣལ་འབྱོར་པའི་རྟོགས་པའི་གེགས་སེལ་བ་ཞེས་བྱ་བ། རྗེ་བཙུན་བླ་མ་དམ་པ་རྣམས་དང་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །ཅི་ཕྱིར་ཞེ་ན་གང་གིས་གང་ལ་གང་ལྟར་བསྒོམ། །རྟགས་དང་ཡོན་ཏན་བར་ཆད་གེགས་སྐྱོན་བསལ། །དེ་དག་ཤེས་ནས་གོམས་པས་བྱང་ཆུབ་འཐོབ། །མ་ཐོས་མི་ཤེས་མི་འགྲུབ་ཡང་ན་འགྱངས། །དང་པོ་ཅི་ཕྱིར་བསྒོམ་པ་གཟུང་འཛིན་གཉིས། །མ་སྤངས་ཇི་བཞིན་མ་བསྒོམ་རྣལ་འབྱོར་པས། །ཕྱག་འཚལ་མཆོད་བཤགས་སྦྱིན་པ་མ་བྱས་ཀྱང༌། །བསོད་ནམས་འཕེལ་ཡང་ཡེ་ཤེས་རྫོགས་མི་འགྱུར། །གཉིས་པ་གང་གིས་རྣལ་འབྱོར་དང་ལྡན་པ། །ཐོས་མང་བརྩོན་ཞིང་དམ་ཚིག་སྡོམ་གནས་ཤིང༌། །མཆོད་དང་སྦྱིན་མོས་བྱང་ཆུབ་སེམས་ལྡན་པ། །དེ་ནི་ཐེག་ཆེན་གསང་བའི་སྣོད་ཡིན་བསྒོམ། །གསུམ་པ་གང་ལ་ཞེ་ན་རང་གི་སེམས། །ཇི་བཞིན་མ་བཅོས་ཡེ་ནས་རྣམ་དག་ཅིང༌། །སྤྲོས་བྲལ་ཡོད་མེད་རྟག་ཆད་མཐར་སྤངས་པ། །དེ་ལ་གཡེང་བ་མེད་པར་རྟག་ཏུ་གནས། །བཞི་པ་གང་ལྟར་སྒོམ་པ་བསྒོམ་བྱ་དང༌། །སྒོམ་པ་གཉིས་མེད་རང་གི་ངོ་བོ་ལ། །ཅི་ཡང་མེད་ལ་ཅིར་ཡང་སྣང་གསལ་བར། །བྱིང་རྨུགས་སྤྲོས་པའི་རྟོག་པ་མེད་པར་བསྒོམ། །ལྔ་པ་དེ་རྟགས་རྣལ་འབྱོར་བརྩོན་ལྡན་ལ། །དང་པོ་གཉིད་དང་འདོད་སྲེད་ཆུང་བར་འགྱུར། །དེ་ནས་རིམ་གྱིས་རྨི་ལམ་འདོད་ལ་སོགས། །རྟོགས་པ་ཇི་བཞིན་ཆོ་འཕྲུལ་གཟུགས་ཀྱང་སྟོན། །དྲུག་པ་དེ་ཡི་ཡོན་ཏན་བསམ་བརྗོད་པ། །མངོན་སུམ་ཚེ་སྲིང་ནད་རྣམས་གསོ་བ་དང༌། །གེགས་སེལ་ལ་སོགས་ཡོན་ཏན་མང་པོ་འབྱུང༌། །དེ་བཞིན་རིམ་གྱིས་བྱང་ཆུབ་ལམ་ལ་འཇུག །བདུན་པ་བར་ཆད་བགེགས་ནི་རྣལ་འབྱོར་པ། །གནས་སྤངས་གནས་འཚོལ་གཞན་དུ་འགྲོར་འདོད་ན། །གནོད་སྦྱིན་གཞན་དང་གཞན་དུ་འགྲོ་འདོད་དེ། །རྣལ་འབྱོར་སེམས་ལ་ཞུགས་ནས་གནས་གཞན་འཕེན། །གལ་ཏེ་རྣལ་འབྱོར་བསྒོམ་ཞིང་གནས་བཟུང་བས། །སྨྲ་བཅད་བར་སྐབས་ནང་དུ་གཞན་འཇུག་དང༌། །ཕྱིར་འབྱུང་ཁེངས་དྲེགས་འདོད་བརྐམ་ཟས་ནོར་འཚོལ། །ཡི་དྭགས་འདོད་སྲེད་ཅན་གདོན་དེ་སེམས་ཞུགས། །གལ་ཏེ་རྣལ་འབྱོར་སེམས་འཁྲུགས་འཐབས་འདོད་ཅིང༌། །འཁོར་ལ་གཤེ་དང་གཞན་ལ་སྤྱོ་བྱེད་ན། །འབྱུང་པོའི་བདག་པོ་ཡ་བ་ཤོ་ན་པ། །སྒྲུབ་པ་དེ་ཡི་སྙིང་ལ་ཞུགས་པ་ཡིན། །གལ་ཏེ་རྣལ་འབྱོར་འཕྲེས་ཤིང་ཉལ་ལ་དགའ། །ཟས་སྐོམ་སྲེད་ཅིང་བཟླས་ལ་མི་བརྩོན་ན། །ལྟོ་འཕྱེ་ཉལ་བརྩོན་སྙོམ་བྱེད་ཅེས་བྱ་བ། །རྣལ་འབྱོར་སེམས་ལ་ཞུགས་ནས་གནས་པར་བྱེད། །གལ་ཏེ་རྣལ་འབྱོར་རང་གི་ལོངས་སྤྱོད་རྐྱེན། །ཡོ་བྱད་སྲུང་ཞིལ་སོ་འཛུགས་སྲུང་མ་སྐོ། །གསོག་ཕྱིར་འདོད་འཆོལ་གཞན་དུ་གཏང་འདོད་ན། །གནོད་སྦྱིན་ནོར་སྲུང་ཞེས་བྱ་སེམས་ལ་ཞུགས། །གལ་ཏེ་རྣལ་འབྱོར་ཕ་མ་སྤུན་ཚོགས་ལ། །ཆགས་ནས་སྨོན་ལམ་རིམ་གྲོས་སྲུང་བྱེད་ན། །ལྷན་ཅིག་སྐྱེས་པའི་བག་ཆགས་མ་བྱང་བས། །ཉོན་མོངས་མ་སྤངས་བྱང་ཆུབ་རིང་བར་འགྱུར། །གལ་ཏེ་རྣལ་འབྱོར་གཟའ་སྐར་འཇུག་ཕོད་དང༌། །དུས་དང་ལོ་ཟླ་བཟང་ངན་བརྩི་བྱེད་ན། །དབྱེར་མེད་མཉམ་པ་ཉིད་དང་འགལ་བས་ན། །བྱང་ཆུབ་འཐོབ་པར་རབ་ཏུ་དཀའ་བར་འགྱུར། །གལ་ཏེ་རྣལ་འབྱོར་ཐོས་མང་རྟོགས་ཆེ་ཞིང༌། །སྒོམ་བརྩོན་སྙེམས་པས་བདག་བསྟོད་གཞན་སྨོད་ན། །ཉོན་མོངས་མ་སྤངས་ང་རྒྱལ་འཕེལ་འགྱུར་བས། །ཕྱིར་ཡང་ལྷུང་ཞིང་བྱང་ཆུབ་རིང་བར་འགྱུར། །གལ་ཏེ་རྣལ་འབྱོར་བདག་ལ་གཞན་དག་གིས། །སྔོན་དང་ད་ལྟར་མ་འོངས་གནོད་བྱེད་ཅེས། །ཞེ་སྡང་སྐྱེས་ནས་རིག་སྔགས་གསོད་གཏོང་ན། །ཞེ་སྡང་དབང་གིས་བྱང་ཆུབ་རིང་བར་འགྱུར། །གལ་ཏེ་བདག་ལ་གཞན་གྱིས་མཆོད་བཀུར་ཞིང༌། །བསྔགས་པ་མང་བརྗོད་བསྟོད་ལ་སེམས་དགའ་ན། །འགྲོ་ལ་ཕྱོགས་ཆར་གྱུར་ཏེ་ཆགས་སེམས་ཀྱིས། །བྱང་ཆུབ་ལམ་ལ་འདིས་ཀྱང་རིང་བར་འགྱུར། །གལ་ཏེ་རྣལ་འབྱོར་འཁོར་མང་འདུ་ལོང་དག །རྒྱལ་པོ་ལྟ་བུར་མང་པོར་བསྟེན་ན་ནི། །ཁེངས་དྲེགས་ཡིན་པས་སྒོམ་པ་གཡེང་བའི་རྒྱུ། །བྱང་ཆུབ་ལམ་ལས་ཤིན་ཏུ་རིང་བར་འགྱུར། །བརྒྱད་པ་སྐྱོན་བསལ་ཐབས་ནི་རྣལ་འབྱོར་པ། །སེམས་ལ་བར་ཆད་མཚན་མ་དེ་བྱུང་ན། །འདི་ལྟར་བསམས་ནས་མཚན་རྟོག་བསལ་བར་བྱ། །ཆོས་སུ་ཅི་སྣང་སེམས་ལས་གཞན་མེད་ཅིང༌། །སེམས་ཀྱི་རང་བཞིན་ཆོས་ཉིད་ངོ་བོ་ལ། །བཟང་ངན་སྤང་ལེན་འདོད་སྲེད་བྱམས་སྡང་སོགས། །རྟོག་དང་རྟོགས་པའི་དབང་གིས་བགེགས་བྱུང་ན། །སེམས་ལ་བལྟས་ན་གང་ཡང་མི་སྣང་བས། །སྣང་མེད་སེམས་རྟོག་མཚན་མ་ག་ལ་ཡོད། །བདག་རྟོག་མཚན་མར་སེམས་ལ་གཟུང་ཉེས་པས། །རྟོག་པ་ཐམས་ཅད་སྤངས་ཤིང་རྟོག་མེད་གནས། །རྟོག་པ་མེད་པ་ལ་ཡང་གནས་པ་མེད། །དེ་ལྟར་རིང་དུ་གནས་ན་རྟོག་བགེགས་ནི། །མྱུར་བར་ཞི་ནས་ཇི་བཞིན་བསྒོམ་པ་ལ། །བར་ཆད་སེམས་ཀྱི་རྟོག་པ་འབྱུང་མི་འགྱུར། །བྱང་ཆུབ་འབྲས་བུ་མྱུར་དུ་འཐོབ་པར་འགྱུར། །རྣལ་འབྱོར་པའི་རྟོགས་པའི་གེགས་སེལ་བ་ཞེས་བྱ་བ་དངོས་གྲུབ་བརྙེས་པའི་སློབ་དཔོན་མཁས་པ་ཆེན་པོ་སངས་རྒྱས་གསང་བའི་ཞལ་སྔ་ནས་མཛད་པ་རྫོགས་སོ།། །།

༄༅། །དུག་ལྔ་སྦས་པའི་ལམ་མཆོག་ཏུ་གསང་བ་བསམ་གྱིས་མི་ཁྱབ་པ་
ཞེས་བྱ་བ་བཞུགས་སོ། །
སློབ་དཔོན་འཕགས་པ་ལྷས་མཛད། 

༄༅། །དཔལ་འཁོར་ལོ་སྡོམ་པ་ལ་ཕྱག་འཚལ་ལོ། །བྱིས་པའི་རྗེས་སུ་བྱིས་པ་འགྲེང༌། །བྱིས་པས་བྱིས་པ་འཇིགས་འགྱུར་བས། །འདིར། བྱིས་པ་དགྲོལ་བར་བྱ་བའི་ཕྱིར། །བྱིས་འཚིང་ལམ་དུ་དགྱེར་བ་བཤད། །ཅེས་པ་འཆད་པར་བསམ་མོ། །དེ་ལ་འདུལ་བ་དོན་ཡོད་པར་གྲུབ་པ་ཞེས་བྱ་བ་རྣལ་འབྱོར་ཆེན་པོའི་རྒྱུད་ལས། གང་གིས་རྨོངས་པ་འཆིང་འགྱུར་ཞིང༌། །ངུ་འབོད་མཐར་ནི་ངེས་འགྱུར་བ། །དེ་ཉིད་ཀྱིས་ནི་གྲོལ་འགྱུར་ཞིང༌། །ཤེས་རབ་སྟོབས་ཀྱིས་བདེ་བ་འཐོབ། །ཅེས་གསུངས་པའི་དོན་མཁས་པས་མངོན་དུ་བསྟེན་པར་བྱ་སྟེ། གང་དེ་ལ་མཆོག་ཏུ་གདམས་པར་བྱ་བ་ཡིན་པས་ཐོག་མར་རྒྱུད་བརྟག་པར་བྱའོ། །དེ་ལ་ཆ་མཉམ་པ་ནི་འདོད་ཆགས་ལ་སོགས་པའི་ཉོན་མོངས་པ་ཡུན་རིང་པོར་སྐྱེ་བར་མི་འགྱུར་ཡང༌། དངོས་པོ་དེས་དེ་ལ་འདོད་ཆགས་ལ་སོགས་པ་མི་འབྱུང་བ་མ་ཡིན་ནོ། །ཉོན་མོངས་པ་ཆུང་བ་ནི་འདོད་ཆགས་ལ་སོགས་པའི་དངོས་པོ་ཆེན་པོ་དང༌། མང་པོ་དང༌། ལྷག་པ་དང་ཕྲད་ཅིང་མངོན་དུ་གྱུར་པ་ལ་ནི་ཉོན་མོངས་པ་བུལ་བར་སྐྱེ་ལ། འབྲིང་དང་ཆུང་ངུ་ལ་ནི་ཤིན་ཏུ་ཆ་ཕྲ་བའོ། །གང་ཟག་འདོད་ཆགས་སྤྱད་པ་ནི་ཆགས་པའི་དངོས་པོ་ཆུང་ངུ་དང༌། ངན་པ་ལའང་ཆགས་པ་ཆེན་པོར་འགྱུར་ན། དེ་ལས་ལྡོག་པ་ལ་ལྟ་ཅི་སྨོས་ཏེ། ཡུན་རིང་དུ་ཆགས་པའོ། །དབང་པོ་མཉེན་པ་དང༌། དེ་བཞིན་དུ་འཇམ་པ་དང༌། མི་བརླང་བ་དང༌། ལུས་ངག་གིས་གཞན་ལ་མཐོ་འཚམས་པ་མ་ཡིན་པ་དང༌། དཔྲལ་བར་དཀའ་བ་དང༌། དམན་པ་ལ་མོས་པ་དང༌། སྤྲོ་རིང་བ་དང༌། དེ་ལ་འདུ་བ་དང༌། ཡིད་མི་བདེ་བ་མེད་པ་དང༌། ཀུན་དགའ་བ་མང་བ་དང༌། ཁྲོ་གཉེར་མེད་པ་དང༌། མདོག་གསལ་བ་དང༌། འཛུམ་པ་སྔོན་དུ་གཏོང་བ་དང༌། ཤ་རྩི་དམར་ཞིང་འགྲོ་བར་མགྱོགས་པ་དང༌། འཁུན་བུར་སྨྲ་ཞིང་མི་བརྟན་པའི་བསམ་པ་སྣ་ཚོགས་སུ་རྒྱུ་བའོ། །ཞེ་སྡང་དང་ལྡན་པའི་གང་ཟག་ནི་ཤ་རྩི་ནག་ཅིང་སྟོབས་ཆེ་བ། དྲག་པོར་འགྲོ་ཞིང་བརླང་པོར་སྨྲ་བ། ཐམས་ཅད་མནར་སེམས་དང་ལྡན་པ། ཞེ་སྡང་བའི་དངོས་པོ་ཆུང་ངུ་ལ་ཁོང་ཁྲོ་བས་ཀུན་ནས་དཀྲིས་པ་སྟུག་པོ་དང༌། མང་པོ་སྐྱེད་པར་བྱེད་ན། འབྲིང་དང་ཆེན་པོ་ལ་ལྟ་སྨོས་ཅི་དགོས་ཏེ། ཡུན་རིང་དུ་གནས་པར་བྱེད་དོ། །དབང་པོ་མི་མཉེན། ཅི་འཇམ། གཞན་ལ་མཐོ་འཚམས། དཔྲལ་བར་སླ། ཡིད་དབྱུང་བར་སླ། མུ་ཅོར་སྨྲ། སྤྱི་བརྟོལ་ཆེ། མི་མོས་པ་མང༌། ལས་ཀྱི་མཐའ་དམ་བརྟན། བརྟུལ་ཞུགས་དམ་བརྟན། ཡིད་མི་བདེ་བ་མང༌། འཁྲུག་པ་མང༌། བཟློག་དཀའ། གནོད་བཞིན་དུ་གནས། ཁྲོ་གཉེར་དང་ལྡན། བཞིན་གྱི་མདོག་མི་གསལ་བའོ། །གཏི་མུག་དང་ལྡན་པའི་གང་ཟག་ནི་རྨོངས་པར་འགྱུར་བའི་དངོས་པོ་ཆུང་ངུ་ལའང་གཏི་མུག་གིས་ཀུན་ནས་དཀྲིས་པ་སྟུག་པོ་དང༌། མང་པོ་སྐྱེད་པར་བྱེད་ན། གཞན་ལྟ་ཅི་སྨོས་ཏེ། ཡུན་རིང་དུ་གནས་པར་བྱེད་དོ། །དབང་པོ་བུལ་བ་དང༌། བླུན་པ་དང༌། ཞན་པ་དང༌། ལུས་ཀྱི་ལས་ཀྱི་མཐའ་ལྷོད་པ་དང༌། ངག་གི་ལས་ཀྱི་མཐའ་ལྷོད་པ་དང༌། ཉེས་པར་སེམས་པ་དང༌། ཉེས་པར་སྨྲ། ཉེས་པར་བྱེད་པའི་ལས་བྱེད། ལེ་ལོ་ཆེ། སྒྲུབ་མི་ཕོད། སྨྲ་བ་ཞན། ཡིད་མི་འཇུག །བརྗེད་པས་ཤེས་བཞིན་དུ་མི་སྤྱོད། ལོག་པར་འཛིན། དབྲལ་བར་དཀའ། ཡིད་དབྱུང་བར་དཀའ། དམན་པ་ལ་མོས། གླེན་དིག་ལྐུགས། ལག་པས་བརྡ་བྱེད། ལེགས་པར་གསུངས་པ་དང༌། ཉེས་པར་བཤད་པའི་ཆོས་རྣམས་ཀྱི་དོན་ཀུན་ཤེས་པར་མི་ནུས། རྐྱེན་གྱིས་འཕྲོག །གཞན་གྱི་དྲིང་ལ་འཇོག །ཤ་མདོག་ངེས་པ་མེད། དལ་བར་རྒྱུ་བའོ། །གང་ཟག་ང་རྒྱལ་དང་ལྡན་པ་ནི་ཁེངས་པར་གྱུར་པའི་དངོས་པོ་ཆུང་ངུ་ལའང་ང་རྒྱལ་གྱི་རྒྱུས་ཀུན་ནས་དཀྲིས་པ་སྟུག་པོ་དང༌། མང་པོ་སྐྱེད་པར་བྱེད་ན། འབྲིང་དང་ཆེན་པོ་ལ་ལྟ་ཅི་སྨོས་ཏེ། ཡུན་རིང་དུ་གནས་པར་བྱེད་དོ། །དབང་པོ་རྒོད་པ་དང༌། དབང་པོ་འདམ་བུ་ལྟར་མཐོ། ཁེངས། ལུས་ཆེར་བརྒྱན་པ་ལ་སྦྱོར་བའི་རྗེས་སུ་བརྩོན། བཙན་ངག་ཏུ་སྨྲ་ཞིང་མི་འདུད། ཕ་མ་ཉེ་དུ་བླ་མ་ལྟ་བུ་དག་ལ་དུས་གསུམ་དུ་རྐྱེན་དུ་འབབས་པའི་མཆོད་པ་མི་བྱེད། ལུས་མི་འདུད། གསོང་པོར་སྨྲ་བ་དང༌། ཕྱག་འཚལ་མངོན་དུ་ལྡང༌། ཐལ་མོ་སྦྱར་ཞིང་འདུད་པར་བྱེད་པའི་ངང་ཚུལ་ཅན་མ་ཡིན་པ་དང༌། བདག་ཉིད་ཀུན་ཏུ་འཛིན། བདག་བསྟོད། གཞན་ལ་སྨོད། རྙེད་པ་དང་བཀུར་སྟི་འདོད། གྲགས་པ་འདོད། ཐམ་ཐོམ་གྱི་སྣོད་གྱུར། དབྲལ་ཞིང་ཡིད་དབྱུང་བར་དཀའ། རྒྱ་ཆེན་པོ་ལ་མི་མོས། སྙིང་རྗེ་ཆུང༌། བདག་དང༌། སེམས་ཅན་དང༌། སྲོག་དང༌། གསོ་བ་དང༌། གང་ཟག་ཏུ་ལྟ་བ་ཤས་ཆེ། ཁྲོ་གཏུམ་ཆེ། འཁྲུལ་པ་དང་ལྡན་པ་ཡིན་ཏེ། དེ་ལྟ་བུ་དང་མཐུན་པ་ནི་ང་རྒྱལ་གྱི་རྟགས་སོ། །ཕྲག་དོག་དང་ལྡན་པའི་གང་ཟག་ནི་ཤ་མདོག་སྔོ་ནག་པ། འདུས་པའི་ཡུལ་མེད་པར་རྒྱུ་བ། གཞན་ལ་གནོད་པར་སྨྲ་ཞིང༌། ངེས་པ་མེད་པའི་བསམ་པ་སྣ་ཚོགས་སུ་རྒྱུ་བའོ། །ཞེས་གསུངས་པ་འདི་དག་ངེས་པར་སློབ་དཔོན་གྱིས་བརྟགས་ལ་ངེས་པར་གདམས་པར་བྱའོ། །དེའང་གསུངས་པ། བསྲེགས་བཅད་བདར་བའི་གསེར་བཞིན་དུ། །ཡོངས་སུ་བརྟགས་ཏེ་ང་ཡི་བཀའ། །བླང་བར་བྱ་ཡི་གུས་ཕྱིར་མིན། །ཞེས་གསུངས་པས། དངོས་སུ་སྒྲོལ་བ་ལ་བསམ་གྱིས་མི་ཁྱབ་པར་འདོད་པ་དང༌། རྒྱུ་མ་དག་པ་ལ་བསམ་གྱིས་མི་ཁྱབ་པར་འདོད་པ་དང༌། ཕྱོགས་ཙམ་ལ་བསམ་གྱིས་མི་ཁྱབ་པར་འདོད་པ་དང༌། རབ་ཏུ་ཐལ་བ་ལ་བསམ་གྱིས་མི་ཁྱབ་པར་འདོད་པ་སྟེ། འདི་དག་ནི་རྨོངས་པ་རྣམས་ཀྱི་དོན་རྟགས་ཡིན་ཏེ། མཁས་པས་ཀུན་ཏུ་སྤང་བར་བྱ་བ་ཡིན་ནོ། །བླང་བར་བྱ་བ་ནི་མཆོག་ཏུ་གསང་བ་བསམ་གྱིས་མི་ཁྱབ་པ་སྟེ། དེའང་གསང་བ་བསམ་གྱིས་མི་ཁྱབ་པ་དང༌། བཟོད་པ་བསམ་གྱིས་མི་ཁྱབ་པ་དང༌། ཐབས་བསམ་གྱིས་མི་ཁྱབ་པ་དང༌། གཉིད་བསམ་གྱིས་མི་ཁྱབ་པ་དང༌། འཕོ་བ་བསམ་གྱིས་མི་ཁྱབ་པ་དང༌། འབྲས་བུ་བསམ་གྱིས་མི་ཁྱབ་པ་དང་དྲུག་གོ །གསང་བ་བསམ་གྱིས་མི་ཁྱབ་པ་ནི་བླ་ན་མེད་པའི་གདམས་པའོ། །བཟོད་པ་བསམ་གྱིས་མི་ཁྱབ་པ་ནི་དུག་ལྔ་སྦས་པའི་ལམ་དུ་ཁྱེར་བའོ། །གསང་བ་བསམ་གྱིས་མི་ཁྱབ་པ་ལ་སོགས་པ་ཁ་ཅིག་ཀྱང་དུག་ལྔ་འདུས་མོད་ཀྱི། དགོངས་པ་ཅན་ཡིན་ནོ། །དུག་ལྔ་ལམ་དུ་ཇི་ལྟར་འཁྱེར་ན། གཅིག་གི་སྟོང་ཉིད་གང་ཡིན་པ། །དེ་ནི་ཀུན་གྱི་སྟོང་ཉིད་ཡིན། །ཞེས་གསུངས་པས། འདོད་ཆགས་ཀྱི་སྟོང་ཉིད་ཇི་ལྟ་བ་བཞིན་དུ་ཞེ་སྡང་ལ་སོགས་པ་ལའང་ངོ༌། །དེ་ལ་ཕྱི་ནང་གི་གཟུགས་ལ་སོགས་པ་ཡིད་དུ་འོང་བ་གཅིག་ལ་ཆགས་པ་སྐྱེས་པ། དེའང་ཁ་དོག་ལ་སོགས་པར་མ་གྲུབ་པས་ན་རྟག་པའི་མཐའ་བསལ་བའོ། །རླུང་རྗེས་སུ་དཔག་པ་ལས་ཤེས་པ་དེ་བཞིན་དུ་ཤེས་རིག་མ་འགགས་པའི་སྒོ་ནས་ཆད་པ་མ་ཡིན་ནོ། །དེ་གཉིས་ཀྱི་བར་དེ་གཉིས་ཀའི་བདག་ཉིད་ཅན་གྱི་དངོས་པོའང་ཡོད་པ་མ་ཡིན་ཏེ། དེ་བས་ན་བཞི་པ་ནི་རྗེས་ཐོབ་ཀྱི་ཤེས་པས་དཔག་པར་བྱ་བའི་དེ་ཉིད་དུས་སུ་སྤྲས་པ་ཅིར་ཡང་ཡོད་པ་མ་ཡིན་ནོ། །དེ་ལ་འདོད་ཆགས་མ་སྤངས་རྣམ་པར་དག་པའོ། །ཞེ་སྡང་ལ་སོགས་པ་ལའང་སྨྲས་ཏེ། དེ་ནི་ཕན་ཚུན་སྤངས་ཏེ་འགལ་བ་མ་ཡིན་ནོ། །ཆོས་ཀྱི་དབྱིངས་རྟོགས་པས་མ་ལུས་པའི་ཡུལ་དུག་མེད་པར་བྱའོ། །ཞེས་གསུངས་སོ། །སྔར་སྨོས་པ་ལྟར་སྟོང་པ་ཉིད་ནི་ཀུན་ཏུ་སྦྱར་བར་བྱས་ལ། དུག་ལྔའི་བཙལ་ཐབས་ནི་ཞེ་སྡང་བཙལ་བ་བཞིན་དུ་ཀུན་ཏུ་བལྟ་བར་བྱའོ། །དེ་ལ་ནངས་པར་ལྡང་བའི་དུས་སུ། དེ་རིང་ནི་བདག་གིས་ཞེ་སྡང་གི་དངོས་པོ་བདག་གིས་སྐྱེས་པའམ། ཕས་རྒོལ་བའམ། གཞན་དག་ཕན་ཚུན་འཐབས་པའམ། ཞེ་སྡང་སྐྱེས་པ་གང་ཡང་རུང་སྟེ། དེ་དག་ནི་མཆོག་གི་དངོས་གྲུབ་འཐོབ་པར་བྱེད་པའི་ཡན་ལག་ཡིན་པས། ཞེ་སྡང་ཅི་བྱུང་ཆོར་བར་ཤོག་ཅིག་པར་སྨོན་ལམ་བཏབ་ལ། ནམ་ཚོར་བའི་དུས་སུ་ཞེ་སྡང་དེ་ཉིད་བསམ་གྱིས་མི་ཁྱབ་པར་བྱའོ། །གལ་ཏེ་དེའི་ཉིན་པར་ཞེ་སྡང་མ་བྱུང་ན། སྔར་བདག་ཉིད་ཞེ་སྡང་སྐྱེས་པའམ། ཕན་ཚུན་སྡང་བའམ། གཞན་གྱིས་ཕན་ཚུན་ཞེ་སྡང་སྐྱེས་པ་ལ་དྲན་པ་བསྐྱེད་ལ། དེ་ཉིད་རང་བཞིན་མེད་པར་བྱའོ། །དེ་ལྟར་ནངས་གཅིག་བཞིན་སྨོན་ལམ་བཏབ་ལ་བྱའོ། །དེ་ལྟར་བྱས་པས་ཞེ་སྡང་གི་དུག་གིས་མི་ཚུགས་པར་བྱའོ། །ཞེ་སྡང་སྐྱེས་སོ་ཅོག་ལམ་དུ་ཤེས་ཙ་ན། དུག་གཞན་ལའང་དེ་བཞིན་དུ་ཤེས་པར་བྱ་སྟེ། ཞེ་སྡང་ཡིད་ཀྱི་གང་ཟག་གིས་ཞེ་སྡང་ཡི་དམ་དུ་བྱས་པས་དེ་ལས་སུ་རུང་བ་དང༌། འདོད་ཆགས་ལ་སོགས་པ་ལ་སླ་བར་འོང་བ་དེ་བཞིན་དུ་གང་གིས་ཞད་ཆེ་བ་དེ་ཐོག་མར་ཡི་དམ་དུ་བྱའོ། །དེ་ནས་གཞན་ལ་སྦྱར་བ་ནི་སྔ་མ་བཞིན་ནོ། །ཆ་མཉམ་པ་དང༌། ཉོན་མོངས་པ་ཆུང་བས་ཀྱང་ཐོག་མར་གང་ཡང་རུང་བ་ཞིག་ཡིད་དམ་དུ་བྱས་ལ། དེ་ལས་སུ་རུང་བ་དང་རིམ་གྱིས་སྤོ་བར་བྱའོ། །དེ་ཅིའི་ཕྱིར་ཞེ་ན། ལས་དང་པོ་པའི་གང་ཟག་ཁལ་ཅིག་ལ་མཆོག་ཏུ་མ་གདམས་ན་དུག་ལྔ་མང་དུ་འབྱུང་བས་ཡིད་གཏོད་སྙིང་མི་འདོད་དེ། གཞུག་ལྷོད་པ་སྐྱེ་བར་འགྱུར་རོ། །དེ་དག་ནི་སྔོན་དུ་བསྟན་པར་མི་བྱ་སྟེ། ནམ་སྒོམ་པའི་དུས་སུ་གཟོད་གང་ལ་དེ་གདམས་པ་ཞེས་སྔོན་དུ་བསྟན་པའི་དོན་དེ་ནི་དེ་ཉིད་ཡི་དམ་དུ་གདམས་པའོ། །དུག་ལྔའི་འཇིགས་པ་བཏུལ་ནས་མི་འཇིགས་པ་ལ་ཞུགས་པ་འདི་ཉིད་ནི་མཆོག་ཏུ་གསང་བའོ། །སྣོད་ཤིན་ཏུ་བཟང་བ་ལ་གདམས་པར་བྱའོ། །སྣོད་ངན་ཚིག་ཙམ་ལ་བརྟེན་ནས་བག་མེད་དུ་སྤྱོད་པ་ལ་ནི་མ་ཡིན་ནོ། །ཐབས་བསམ་གྱིས་མི་ཁྱབ་པ་ནི། གཏོར་མ་དང་ནི་བཟླས་པ་དང༌། །དཀྱིལ་འཁོར་མེ་དང་ཆུ་ཡི་ལས། །ཕྱག་རྒྱ་གདུགས་སོགས་མཆོད་པ་དང༌། །ཕྱག་དང་བསྐོར་བ་བྱ་བ་དང༌། །ལུགས་མའམ་བྲིས་པ་ལ་སོགས་དང༌། །གསུང་རབ་འབྲི་སོགས་རྩོམ་པ་དང༌། །ཐམས་ཅད་དུས་སུ་རྣལ་འབྱོར་པས། །ཐམས་ཅད་རང་བཞིན་རྟོག་མེད་བྱ། །གཉིད་ནི་བག་མེད་མི་ལོག་སྟེ། །ཇི་ལྟར་པདྨ་ཁ་ཟུམ་པ། །གྲིབ་མས་ནོན་པས་ཟུམ་པ་སྟེ། །གྲིབ་སེལ་སྟོབས་ཀྱིས་རྒྱས་པ་ལྟར། །གསལ་བ་འདས་ནས་མ་རིག་པ། །སྲབ་མཐུག་གྱུར་པའི་སྟོབས་ཀྱིས་ཏེ། །དབུགས་དག་མེ་ལོང་དཀྱིལ་འདུས་ལྟར། །རིམ་གྱིས་བསྡུས་ཏེ་མ་རིག་པ། །ཤེས་རབ་ཀྱིས་ནི་སྦྱང་བྱས་ནས། །ཅིག་ཤོས་ལ་ནི་ངེས་འདུས་པ། །མ་གོམས་པ་ལས་ཡིད་མི་འབྱུང༌། །གོམས་པས་ཡིད་གཉིས་མེད་པར་ནི། །རབ་ཏུ་འབད་པའི་སེམས་གོམས་ཡིན། །གསང་བ་འདུས་པ་ལས། འཕོ་བའི་དུས་སུ་བསམ་མི་ཁྱབ། །ལས་ཀྱི་ཤུགས་ཀྱིས་འཕོ་བ་དང༌། །རྣལ་འབྱོར་ལྕེབས་པའི་མན་ངག་གོ །བསྒོམ་བྱ་སྨིག་རྒྱུ་ལ་སོགས་པ། །མཐོང་འོག་དེ་ཉིད་གནས་པ་དང༌། །རང་བཞིན་གྱིས་གྲུབ་རྡོ་རྗེའི་ལུས། །བདུན་གྱི་འཕོ་བ་སྤངས་ནས་སུ། །སྲིད་མི་འཇུག་སྟེ་མཐའ་གཉིས་སྤང༌། །སྦྱོར་སེམས་སྔོན་དུ་བཏང་བ་ཡིས། །མཐོང་ནས་ལྡང་འགྱུར་མི་འཇུག་བྱེད། །འདའ་བར་མི་འགྱུར་མཆོག་གྲུབ་པའོ། །རྐང་པ་དང་ནི་ཁ་དང་ལྟེ། །སྙིང་ག་སྤྱི་གཙུག་མིག་རྣམས་ཏེ། །རླུང་ནི་གང་ནས་འཕོར་འགྱུར་བ། །རིམ་པ་བཞིན་དུ་སྐྱེ་ཞིང་འཐོབ། །དམྱལ་བ་ཡི་དྭགས་བྱོལ་སོང་དང༌། །མི་དང་ལྷ་དང་ཡེ་ཤེས་སོ། །དེ་ནས་སྒོ་གཞན་དགག་བྱས་ལ། །མིག་ནས་རླུང་ནི་འཕུལ་བར་བྱ། །བླ་མའི་ཞལ་ལ་གནས་པའོ། །དེ་བཞིན་ལྕེབས་པའང་ཞལ་ལ་གནས། །རྣལ་འབྱོར་མི་ཤེས་གང་ཟག་གིས། །མི་དང་ལྷ་ཡི་སྐྱེ་བ་རུ། །བླང་བའི་སེམས་ནི་རྩེ་གཅིག་བྱ། །རྡོ་རྗེ་མཁའ་འགྲོའི་ནང་ནས་ཀྱང༌། །འཆི་ཀའི་སེམས་ནི་གཙོ་ཡིན་པ། །གང་ལྟར་བསམ་པ་དེ་ལྟར་འགྱུར། །ཞེས་གསུངས་སོ། །འོ་ན་སྡིག་པ་ཅན་ཡང་དེ་ལྟར་འགྱུར་རམ་ཞེ་ན། མི་འགྱུར་ཏེ། སྡིག་ཆེན་ལས་ཀྱིས་བསྐལ་ནས་ནི། །མན་ངག་འདོད་དང་མི་འཕྲད་དེ། །གལ་ཏེ་ཕྲད་ཀྱང་ཀླད་གཟེར་དང༌། །སྨྱོ་འབོགས་སོགས་པས་མི་དྲན་ནོ། །འོ་ན་ཚོགས་བསགས་པ་ལ་འདའ་ཀའི་སེམས་མེད་ཀྱང་བདེ་འགྲོ་རུ་སྐྱེའོ་ཞེ་ན། ཚོགས་དུ་མ་བསགས་ཀྱང་འཆི་ཁར་སེམས་ངན་སྐྱེས་ན་རྒྱལ་པོ་མ་སྐྱེས་དགྲ་ལྟ་བུའོ། །དེ་བས་ན་འདའ་ཀ་མའི་བསམ་གྱིས་མི་ཁྱབ་པ་ལ་ཤིན་ཏུ་འབད་པར་བྱའོ། །འབྲས་བུ་བསམ་གྱིས་མི་ཁྱབ་པ་ནི་སྐུ་དང་ཡེ་ཤེས་ཏེ། གསིར་ནི་མི་གཙང་ནང་དུ་བཅུག་གྱུར་ཀྱང༌། །འབར་བའི་རང་བཞིན་ནམ་ཡང་མི་འབྲི་ལྟར། །དེས་པ་གང་ཞིག་འཇིག་རྟེན་ཆོས་སྤྱོད་ཀྱང༌། །བསམ་པའི་རང་བཞིན་ནམ་ཡང་དེ་མི་སྤོང༌། །ཞེས་གསུངས་པས། གཟུགས་སྐུས་འགྲོ་བའི་དོན་བྱེད་པ་ནའང་འཇིག་རྟེན་གྱི་བྱ་བ་ངན་པ་དང་བྲལ་བའོ། །དེ་ལྟར་རྒྱུ་དང་འབྲས་བུ་ཐམས་ཅད་དུ་གཉིས་སུ་མེད་པ་ཁོ་ན་ཡིན་ཞིང༌། དུག་ལྔ་ཤིན་ཏུ་བཙལ་བར་བྱ་བ་ཡིན་ཡང༌། ཐོག་མ་མེད་པའི་དུས་ནས་ཕྱིན་ཅི་ལོག་ལ་གོམས་པའི་དབང་གིས་ཤེས་རབ་དང་བྲལ་ནས་ལོག་པའི་ཤེས་རབ་རྒྱུ་བས་དབེན་པ་རུ་གནས་ཏེ། མི་རྟོག་པའི་ནུས་པ་རྙེད་ནས་ཚོགས་ཀྱི་གསེབ་ཏུ་ཕྱིན་ཀྱང་ཞེ་སྡང་ལ་སོགས་པ་གང་བྱུང་ཡང་དྲན་པ་དང་མི་འབྲལ་ཞིང༌། གཞན་གྱི་དབང་དུ་མི་འགྲོ་ན་དུས་ལ་བབ་པའོ། །ཡང་ན་ཀུན་ཏུ་རྒྱུ་ཉིད་བྱ་སྟེ། གནས་གཅིག་ཏུ་ཡུན་རིང་དུ་གནས་པར་མི་བྱ་སྟེ། མི་དང་ཁྱི་འདྲ་བ། ཁྱིའང་རང་གི་གནས་ན་སྟོབས་ཆེ་ལ། ཡུལ་གཞན་དུ་དུལ་བར་འགྱུར་རོ། །དེ་བཞིན་དུ་མིའང་རང་གི་གནས་ན་ཉོན་མོངས་པ་གདུལ་བར་དཀའ་སྟེ། ཡུལ་གཞན་དུ་ཉོན་མོངས་པ་ཐུལ་བར་སླ་བས་ཀུན་ཏུ་རྒྱུའི་ཚུལ་ལ་གནས་པར་བྱའོ། །གང་ཞིག་བདག་གིས་བྱས་བསོད་ཀྱིས། །ཀུན་ཀྱང་འཚེ་བ་མེད་པར་ཤོག །གང་གི་ལམ་ནས་འགྲོ་བ་ཡིས། །སངས་རྒྱས་ཉིད་དུ་གྲུབ་པར་ཤོག །དུག་ལྔ་སྦས་པའི་ལམ་མཆོག་ཏུ་གསང་བ་བསམ་གྱིས་མི་ཁྱབ་པ་ཞེས་བྱ་བ་སློབ་དཔོན་འཕགས་པ་ལྷས་མཛད་པ་རྫོགས་སོ།། །།

༄༅། །རྣལ་འབྱོར་གྱི་མཚན་ཉིད་བདེན་པ་ཞེས་བྱ་བ་བཞུགས་སོ། །
སློབ་དཔོན་བྱང་ཆུབ་བཟང་པོས་མཛད།

༄༅། །རྒྱ་གར་སྐད་དུ། ཡོ་ག་ལཀྵ་ཎ་སདྱ། བོད་སྐད་དུ། རྣལ་འབྱོར་གྱི་མཚན་ཉིད་བདེན་པ། རྗེ་བཙུན་མ་སྒྲོལ་མ་ལ་ཕྱག་འཚལ་ལོ། །ཕྱོགས་དུས་ཀུན་གྱི་སངས་རྒྱས་དང༌། །ཆོས་དང་དགེ་འདུན་ཚོགས་བཅས་ལ། །ཐལ་སྦྱར་གུས་པས་ཕྱག་འཚལ་ནས། །རྣལ་འབྱོར་བསྒོམ་པའི་མན་ངག་འདི། །རིན་ཆེན་སྣ་ཚོགས་ཚོགས་པ་ལྟར། །རྣལ་འབྱོར་པ་རྣམས་བསྒྲལ་བའི་ཕྱིར། །མདོར་བསྡུས་ནས་ནི་བཤད་པར་བྱ། །ནམ་གྱི་ཆ་སྨད་གཉིད་ལས་སད། །བདག་མ་གཏོགས་པའི་སེམས་ཅན་ལ། །ཐོག་མ་ཉིད་དུ་སྙིང་རྗེ་བསྒོམ། །དེ་ནས་བདག་ཉིད་ལ་བལྟས་ནས། །དེང་གི་ཉིན་ཞག་འདི་ལ་ནི། །སློང་བའི་སེམས་ཅན་དག་ལ་ནི། །ཇི་སྲིད་འོངས་ཀྱང་སེར་སྣ་ཡི། །དྲི་མས་མི་འགོས་ཉིད་དུ་བྱ། །གལ་ཏེ་བསླབ་པ་ལས་འགལ་བའི། །ཡིད་ལ་འགྱུ་བ་ཕྲ་མོ་ཡང༌། །བསམ་པ་ཉིད་དུ་མི་བྱ་ན། །ངག་དང་ལུས་ཀྱིས་སྨོས་ཅི་དགོས། །བདག་ལ་དེ་རིང་ཁྲོ་བ་དང༌། །བརྡེག་པ་ལ་སོགས་འབྱུང་བར་ཤོག །དེས་ཀྱང་འཁྲུག་པར་མི་བྱ་ཡི། །ལེ་ལོ་བྱུང་ན་ཤེས་བཞིན་གྱིས། །མགོ་ལ་མེ་འབར་བཞིན་དུ་དོར། །བདག་གིས་འགྲོའམ་ཉལ་འདུག་རུང༌། །སྤྱོད་ལམ་ཇི་ལྟར་གནས་འདུག་ཀྱང༌། །ཡིད་ནི་ལྷ་ཡི་ང་རྒྱལ་དང༌། །སྐད་ཅིག་ཙམ་ཡང་མི་འབྲལ་བར། །རང་ཉིད་ཡིན་པར་རྟག་ཏུ་བསམ། །འཁོར་བ་མྱ་ངན་འདས་པ་ཡི། །ཤེས་དང་ཤེས་བྱ་བདག་གིས་ནི། །དེ་རིང་ཉིད་ནས་བདག་གིས་བརྟག །བསྟོད་དང་སྨད་པ་གྲགས་མ་གྲགས། །གཞན་དག་ཇི་ལྟར་ཟེར་ཡང་ནི། །དེ་ཉིད་བྲག་ཅ་ལྟ་བུ་དང༌། །འོན་པ་ལྟ་བུར་བདག་གིས་བྱ། །ཆགས་པའི་གཟུགས་སྒྲ་དྲི་རོ་རེག །འདོད་ཡོན་ལྔ་ལ་གང་དུ་ཡང༌། །རྣམ་ཤེས་འཕྲོ་བའི་ཡུལ་བྱུང་ཡང༌། །ངག་ཏུ་མ་འཐོན་བར་དུ་བཟློག །གཟུགས་སུ་སྣང་རྣམས་སྐུ་ཉིད་ཡིན། །སྒྲ་རྣམས་གསུང་དུ་བདག་ཉིད་བརྟག །སེམས་ཅན་བྱང་ཆུབ་རྒྱུ་ཡིན་ཕྱིར། །དེ་ཡི་ཤེས་པ་ཡེ་ཤེས་ཡིན། །སེམས་ཅན་ཇི་ལྟར་མཐོང་གྱུར་ཀྱང༌། །དེ་དག་ཉིད་ལ་བློས་ཕྱག་བྱ། །འདི་དག་ཉིད་ལ་བརྟེན་ནས་བདག །སངས་རྒྱས་ཉིད་དུ་འགྲུབ་པས་ན། །དགེ་བའི་བཤེས་གཉེན་དམ་པ་ཡིན། །མང་པོ་ཚོགས་པར་གྱུར་པ་ན། །རོ་དང་དུར་ཁྲོད་འདུ་ཤེས་བསྐྱེད། །གྲོང་དུ་འཇུག་པར་བྱེད་པ་ན། །བཙོན་ར་ཁྲི་མོན་འདུ་ཤེས་བསྐྱེད། །རྒྱལ་པོའི་ཕོ་བྲང་འགྲོ་བ་ན། །ངན་འགྲོ་ནད་དང་འཆིང་བ་དང༌། །གཡང་ས་ཆེན་པོའི་འདུ་ཤེས་བསྐྱེད། །གལ་ཏེ་བུད་མེད་ཚོགས་མཐོང་ན། །མི་གཙང་རྫས་ནི་སུམ་ཅུ་དང༌། །འཁོར་བའི་ལམ་འདྲེན་ཡིན་པར་བསམ། །ཉེ་དུ་ཕ་མ་བུ་ཚ་རྣམས། །དེ་ལ་ཆགས་སྤངས་བཏང་སྙོམས་བསམ། །དགྲ་རྣམས་མཐོང་ན་འདི་དག་གིས། །བཟོད་རྫོགས་བྱང་ཆུབ་ཡིན་པར་བསམ། །བདག་གི་ལོངས་སྤྱོད་རྫས་ལ་ཡང༌། །འདིར་ནི་རྩོད་པའི་རྒྱུ་དང་ནི། །ཕྱི་མ་ངན་འགྲོར་འཁྲིད་པར་བསམ། །བདག་ལ་བསྟོད་པ་བརྗོད་ན་ཡང༌། །འདིས་ནི་ང་རྒྱལ་འཕེལ་བྱེད་པས། །ངན་འགྲོར་འཁྲིད་པར་བྱེད་པ་ཡིན། །གལ་ཏེ་སྨོད་པ་བྱུང་ན་ཡང༌། །འདི་ལ་བཟོད་སྒོམ་བྱང་ཆུབ་ཀྱང༌། །མཚན་མ་རྫོགས་པར་རབ་ཏུ་བསམ། །གནས་ལ་ཞེན་པ་བྱུང་གྱུར་ན། །རྨི་ལམ་གྲོང་ཁྱེར་ཇི་བཞིན་དུ། །རྣལ་འབྱོར་པ་ཡིས་རབ་ཏུ་བསྒོམ། །བདག་གིས་དེང་གི་ཉིན་ཞག་ལ། །ངག་ལ་བཟླས་བརྗོད་ཁ་ཐོན་བྱ། །ཀློག་སོགས་བསླབ་ལས་མི་འགལ་བར། །དེ་རིང་བདག་གིས་སྨྲ་བར་བྱ། །ལུས་ཀྱི་གཡོ་བ་ཐམས་ཅད་ཀྱང༌། །མཆོད་དང་བསྐོར་བ་ལ་སོགས་པ། །ངལ་བསོ་དོན་ཡོད་ཉིད་དུ་བྱ། །རྣམ་རྟོག་གཉེན་པོས་མ་བསྡོམས་ན། །ཚིག་ཏུ་བརྗོད་པས་ཅི་ཞིག་འགྲུབ། །དེ་བས་རྣམ་པ་ཐམས་ཅད་དུ། །གཉེན་པོའི་དཔུང་ཚོགས་བསྐྱེད་ནས་ནི། །ཉོན་མོངས་རྣམས་ནི་དཔྱིས་ཕྱིན་བྱ། །བཟའ་བཏུང་ཞིམ་པོ་ཟ་བའི་ཚེ། །རོ་ལ་ཞེན་པ་སྤང་བྱ་ཞིང༌། །མི་གཙང་རྒྱུ་ལས་བྱུང་བ་དང༌། །ཐ་མར་མི་གཙང་འགྱུར་བར་བསམ། །རེག་བྱ་འཇམ་པོ་ཚོར་བའི་ཚེ། །རེག་བྱ་ཇི་བཞིན་ཡིན་པར་བསམ། །འདིར་མང་སྨོས་པས་ཅི་ཞིག་དགོས། །གང་དུ་ཉོན་མོངས་འཕེལ་བ་ཡི། །ཁྱིམ་པའམ་རབ་ཏུ་བྱུང་ཡང་རུང༌། །དེ་དག་རབ་ཏུ་སྤང་བྱ་ཞིང༌། །ཉོན་མོངས་རྣམ་པར་མི་འཕེལ་བའི། །སྒྲུབ་པའི་གྲོགས་མཆོག་གང་ཡང་རུང༌། །དེ་དག་བསྟེན་པ་མིག་ལྟར་བྱ། །བདག་ནི་དེ་རིང་ནས་བརྩམས་ཏེ། །བྱང་ཆུབ་སྙིང་པོར་མཆིས་ཀྱི་བར། །རྟག་ཏུ་རབ་ཏུ་བྱུང་བ་དང༌། །ཚངས་པ་སྤྱོད་པ་ཉིད་དུ་བྱ། །ཉིན་མཚན་དུས་ལས་མ་ཡོལ་བར། །ཐུན་མཚམས་གསུམ་དུ་བསྒོམ་པར་བྱ། །སྲོག་དང་རྩོལ་བ་དགག་པ་དང༌། །རླུང་མེད་པ་ཡི་མར་མེ་ལྟར། །རྟག་ཏུ་སྤྲོས་བྲལ་བསྒོམ་པར་བྱ། །དེ་ནས་ལྡང་ཚེ་ང་རྒྱལ་གྱིས། །མཚན་དང་དཔེ་བྱད་སྐུར་ལྡན་པའི། །ལྷ་ཡི་ང་རྒྱལ་བརྟན་པོར་བསམ། །མཚན་མོའི་ཐུན་ལ་བབ་པའི་ཚེ། །བདེར་གཤེགས་ཇི་ལྟར་གཟིམས་པ་ལྟར། །འཇིག་རྟེན་རྟོག་སྤངས་བདག་ཉིད་ཉལ། །མདོར་ན་ཆོས་རྣམས་ཐམས་ཅད་ཀུན། །རྨི་ལམ་ལྟ་བུར་བརྟག་པར་བྱ། །རྣལ་འབྱོར་བསྒོམ་རྣམས་གཙོར་བྱ་ཡི། །ལུས་ངག་དགེ་ལ་གཙོར་མི་བྱ། །ཆོས་སྤྱོད་རྣམ་བཅུ་ལ་སོགས་ལ། །ཉོན་མོངས་པས་ནི་མ་གཡེང་བར། །བསྒྲིམས་ནས་བདག་གིས་འབད་པས་བསྒྲུབ། །རྟག་ཏུ་འཆིར་བསམ་མ་ཆགས་བློ། །དངོས་པོ་ཅི་ལའང་མ་ཆགས་པར། །སྤྱོད་ལམ་ཇི་ལྟར་གནས་ཀྱང་བསྒོམ། །བསོད་ནམས་སེམས་ཅན་ཀུན་ལ་བསྔོ། །བྱང་ཆུབ་བཟང་པོ་བདག་གིས་ནི། །རྣལ་འབྱོར་བསྒོམ་པ་བརྩམས་པ་ཡི། །དགེ་བ་ཟླ་ཟེར་དྲི་མེད་དེ། །བདག་དང་འགྲོ་བ་མ་ལུས་པ། །དཔལ་ལྡན་རྡོ་རྗེ་འཆང་འགྲུབ་ཤོག །རྣལ་འབྱོར་གྱི་མཚན་ཉིད་བདེན་པ་མཁས་པ་ཆེན་པོ་དཔལ་བྱང་ཆུབ་བཟང་པོའི་ཞལ་སྔ་ནས་མཛད་པ་རྫོགས་སོ།། །།

༄༅། །ཤེས་རབ་བརྩམ་པ་དུས་ཀྱི་གཏམ་ཞེས་བྱ་བ་བཞུགས་སོ། །
དཔལ་ལྡན་གཉིས་སུ་མེད་པའི་རྡོ་རྗེས་མཛད།

༄༅། །རྒྱ་གར་སྐད་དུ། པྲཛྙཱ་ཏ་ངྴ་ག་ན་བྷོ་ཤི་པཱ་རི་ཀ་ཐཱ་ནཱ་མ། བོད་སྐད་དུ། ཤེས་རབ་བརྩམ་པ་དུས་ཀྱི་གཏམ་ཞེས་བྱ་བ། བྱང་ཆུབ་སེམས་དཔའ་སའི་སྙིང་པོ་ལ་ཕྱག་འཚལ་ལོ། །བདེ་ཆེན་འཁོར་ལོ་ཟག་མེད་སྤྲོས་པ་རྒྱས་པའི་སྐུ་དང་ཆོས། །ཚོགས་པའི་ཞིང་དང་དངོས་གྲུབ་རྩ་བ་རྣམས་ལ་ཕྱག་འཚལ་ཏེ། །གལ་ཏེ་བརྩོན་འགྲུས་ཕ་རོལ་ཕྱིན་པའི་དུས་མིན་གྱི། །ཡིན་པའི་རྟགས་དང་ལྡན་དུས་དག་ཏུ་བཟོད་མེད་བརྩམ། །སློབ་དཔོན་སློབ་མ་འཚོལ་བ་དང༌། །རིན་ཆེན་རྙེད་པར་བསྒྲུབ་པ་དང༌། །སློབ་མ་དོན་དྲིན་སླར་ལྡོན་དང༌། །དབང་བསྐུར་མེད་པར་སླར་འདོད་དང༌། །རེ་བའི་གོས་ཀྱིས་འགྲོ་བ་དང༌། །ལྕི་བའི་ཟས་ཀྱིས་འཚོ་བ་དང༌། །མི་ཕྱེད་རྙེད་སོགས་རྩོད་པ་དང༌། །དྲག་པོས་གཞན་ཟིལ་གནོན་འདོད་དང༌། །སྐུ་གཟུགས་རྩོད་པས་འཇིག་པ་དང༌། །མིག་ཅན་འགྲན་ཟླས་རྩོད་གྱུར་དང༌། །དགེ་སློང་གནས་ལ་རྩོད་པ་དང༌། །གྲུབ་མཐའ་སྐུར་པས་སུན་འབྱིན་དང༌། །འགྲོ་རྣམས་སྤྱོད་པར་བལྟ་བ་དང༌། །མཁའ་འགྲོ་འབྲས་བུར་འཕོ་བ་དང༌། །རིན་ཆེན་གྲགས་པ་འདས་པ་དང༌། །མི་རྣམས་གཡོ་སྒྱུས་འཚོ་བ་དང༌། །ཤིང་རྣམས་གཡབ་མོ་གཡོབ་པ་དང༌། །རི་རྣམས་ཆོ་ངེས་འདེབས་པ་དང༌། །ཆུ་རྣམས་མེ་ཡི་འོད་འབྱིན་དང༌། །སྐལ་བ་ཅན་ལ་གྲགས་མིན་བརྗོད། །རྩོད་རྟགས་ཉི་ཤུ་རྫོགས་པ་ཡིས། །བྲམ་ཟེ་མོ་ཡི་མར་མེ་འདྲ། །ཀྱེ། ལྷ་དང་དྲང་སྲོང་འཚོ་བའི་དུས་འདས་སམ། །སྙིང་རྗེས་དམན་པ་རྗེས་འཛིན་ཟླ་འབྱུང་དུས། །སྐྱབས་སུ་འགྲོ་བ་དམ་པའི་རྟེན་བྲལ་ན། །འཆི་བའི་དུས་ཚེ་སྡུག་བསྔལ་སོགས་འབྱུང་འགྱུར། །ཀྱེ། སྐྱེ་བ་བཟང་ཐོབ་སྐྱེས་པ་བུད་མེད་ཀྱིས། །ལུས་དང་ངག་ཡིད་སྡོམ་པ་མཆོག་གསུམ་ལ། །བརྩེར་ལྡན་དམིགས་མེད་འབྲེལ་བ་མི་གནས་པ། །དམ་པར་འགྱུར་ཚུལ་བྲལ་ན་ངེས་པར་འཆིང༌། །ཀྱེ། དངོས་གྲུབ་ཉེ་བར་རྙེད་པར་མ་བཙལ་ན། །རང་གི་བདེ་ཆེན་འབད་པས་རྟོགས་མི་འགྱུར། །འོད་གསལ་མ་རྙེད་ཉོན་མོངས་ལམ་མི་འགྱུར། །ངག་དང་མི་ལྡན་ཆོས་ཉིད་རྒྱས་གདབ་བྲལ། །དབེན་པ་བྲལ་བས་ངེས་འབྱིན་རྙེད་མི་འགྱུར། །བརྟུལ་ཞུགས་བརྟུན་ཏེ་མ་བྱས་གསལ་མི་རྙེད། །སེམས་ཀྱི་མེལ་ཚེ་བྲལ་བས་མཆོག་ཐོབ་མིན། །དབང་པོ་མ་ཡེངས་སྐྱེ་བ་རྣལ་འབྱོར་རྣམས། །འདོད་པས་མ་གཡེང་བྱ་བ་ལ་མི་འཇུག །མན་ངག་འགྲོ་ལ་མ་གཡེང་གཉིད་མི་ལྡོག །དམ་པའི་བརྒྱུད་པ་མ་བསྐམས་འབྲས་མ་བཅད། །ཀྱེ། ཀྱེ་མ་རྟག་ཏུ་ཕྱི་ནང་མཉམ་པར་བལྟ། །དུས་ནི་ཡུན་ཐུང་འདི་ལ་མ་རྫོགས་ན། །དུས་འགྱུར་བ་ཡིས་དུས་རབ་རྙེད་མི་འགྱུར། །དེ་བས་བརྩོན་འགྲུས་དུས་ལ་བབ་ཀྱི་བྱོས། །རྟོག་པའི་སངས་རྒྱས་བྲམ་ཟེ་སྟེ། །འདོད་ལ་རབ་ཆགས་བྷ་བྷི་ཏི། །ངོམ་མེད་ཉམས་བྲལ་བྷེ་ལོ་ཤ། ད་ནི་དུས་འདས་ཉི་མ་འདྲ། །བདག་གིས་གདམས་པ་འདི་བྲིས་པས། །རིམ་གྱིས་ལམ་ལ་རྩོལ་འགྱུར་ཤོག །ཤེས་རབ་བརྩམ་པ་དུས་ཀྱི་གཏམ་ཞེས་བྱ་བ་བྷངྒཱ་ལའི་མཁས་པ་དཔལ་ངེས་པར་སྦྱངས་པ་དཔལ་ལྡན་གཉིས་སུ་མེད་པའི་རྡོ་རྗེས་བྲམ་ཟེ་བྷ་ལོ་ལ་གདམས་པ་རྫོགས་སོ།། །།

༄༅། །ཏིང་ངེ་འཛིན་གྱི་ཚོགས་ཀྱི་ལེའུ་ཞེས་བྱ་བ་བཞུགས་སོ། །
དཔལ་མར་མེ་མཛད་ཡེ་ཤེས་ཀྱིས་མཛད། 

༄༅། །རྒྱ་གར་སྐད་དུ། ས་མཱ་དྷི་སམྦྷ་ར་པ་རི་ཝཏྟ། བོད་སྐད་དུ། ཏིང་ངེ་འཛིན་གྱི་ཚོགས་ཀྱི་ལེའུ། འཇིག་རྟེན་མགོན་པོ་ལ་ཕྱག་འཚལ་ལ་ལོ། །དང་པོ་སྙིང་རྗེའི་སྟོབས་ལས་བྱུང༌། །རྫོགས་པའི་བྱང་ཆུབ་སེམས་བརྟན་བྱ། །སྲིད་པའི་ལོངས་སྤྱོད་བདེར་མ་ཆགས། །ཡོངས་སུ་འཛིན་ལ་རྒྱབ་ཀྱིས་ཕྱོགས། །དད་སོགས་ནོར་ནི་ཕུན་སུམ་ཚོགས། །བླ་མ་སངས་རྒྱས་དང་མཉམ་གུས། །དེས་བསྟན་དམ་ཚིག་སྤྱོད་པ་ནི། །ཡོངས་སུ་བསྐྱང་ལ་རབ་ཏུ་བརྩོན། །བུམ་པ་གསང་བའི་དབང་བསྐུར་བ། །བླ་མའི་དྲིན་གྱིས་ཡོངས་སུ་ཐོབ། །ལུས་ངག་སེམས་ནི་རྣམ་དག་པའི། །སྒྲུབ་པ་པོ་དེ་དངོས་གྲུབ་སྣོད། །ཏིང་འཛིན་ཡན་ལག་ལས་བྱུང་པའི། །ཚོགས་ནི་ཡོངས་སུ་རྫོགས་པ་ལས། །མྱུར་དུ་དངོས་གྲུབ་འཐོབ་འགྱུར་བ། །དེ་དག་གསང་སྔགས་ཚུལ་གནས་ཡིན། །ཏིང་འཛིན་ཡན་ལག་ཉམས་གྱུར་ཅིང༌། །དེ་ཡི་མི་མཐུན་ཕྱོགས་གནས་ན། །སྐྱེ་བ་བྱེ་བ་སྟོང་གིས་ཀྱང༌། །ཏིང་འཛིན་རབ་ཏུ་འགྲུབ་མི་འགྱུར། །ཏིང་ངེ་འཛིན་ནི་རབ་གྲུབ་ཕྱིར། །གསང་སྔགས་སྤྱོད་གནས་རྣལ་འབྱོར་པས། །དེ་ལས་གཞན་པའི་སེམས་སྤངས་ཏེ། །གཡེང་མེད་བརྩོན་པས་འབད་པར་བྱ། །ཏིང་ངེ་འཛིན་གྱི་ཡན་ལག་དང༌། །མི་མཐུན་ཕྱོགས་གང་ངེས་བྱའི་ཕྱིར། ཏིང་འཛིན་ཡན་ལག་མི་མཐུན་ཕྱོགས། །དེ་ནི་མདོར་བསྡུས་ནས་བཤད་བྱ། །ཚུལ་ཁྲིམས་ཕུན་སུམ་ཚོགས་པ་དང༌། །ལོངས་སྤྱོད་རྣམས་ལ་ལྟོས་མེད་ཉིད། །བཟོད་ལྡན་དམ་བཅའ་བརྟན་པ་དང༌། །སྐྱེ་བོའི་འདུ་འཛི་རྣམ་པར་སྤང༌། །ལུས་དང་ངག་ཉིད་ལས་རྣམས་ལ། །ཤེས་བཞིན་དང་ནི་ལྡན་པ་དང༌། །སངས་རྒྱས་སྐུར་འདོགས་དྲན་པ་ཡིས། །ལུས་ཀྱི་རྗེས་དྲན་ཡང་དག་ལྡན། །དུས་གང་དུ་ནི་གང་བྱ་བའི། །རྗེས་དྲན་དེ་ལ་བརྟན་པ་དང༌། །སྒྲིབ་པ་ལྔ་ནི་སྤང་བ་དང༌། །ཟས་ཀྱི་ཚོད་རིག་སྤྱོད་ལམ་རན། །འཇིག་རྟེན་ཆོས་འདི་ཐམས་ཅད་ལ། །རྟག་ཏུ་སེམས་ནི་བཏང་སྙོམས་དང༌། །ཡོ་བྱད་བསྙུང་འདི་ཡན་ལག་སྟེ། །གོ་ལྡོག་པ་ནི་མི་མཐུན་ཕྱོགས། །ཏིང་འཛིན་ཚོགས་ཀྱི་ལེའུ་བཀོད་པའི་བསོད་ནམས་དེས། །འགྲོ་བས་ཏིང་འཛིན་རྡོ་རྗེ་ལྟ་བུ་འཐོབ་པར་ཤོག །ཏིང་ངེ་འཛིན་གྱི་ཚོགས་ཀྱི་ལེའུ་སློབ་དཔོན་མཁས་པ་ཆེན་པོ་དཔལ་མར་མེ་མཛད་ཡེ་ཤེས་ཀྱི་ཞལ་སྔ་ནས་མཛད་པ་རྫོགས་སོ།། །།རྒྱ་གར་གྱི་མཁན་པོ་དེ་ཉིད་དང༌། ཞུ་ཆེན་གྱི་ལོ་ཙཱ་བ་དགེ་སློང་ཤཱཀྱ་བློ་གྲོས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། །

༄༅། །འཇིག་རྟེན་ལས་འདས་པའི་ཡན་ལག་བདུན་པའི་ཆོ་ག་ཞེས་བྱ་བ་བཞུགས་སོ། །
དཔལ་མར་མེ་མཛད་ཡེ་ཤེས་ཀྱིས་མཛད།

༄༅། །རྒྱ་གར་སྐད་དུ། ལོ་ཀ་ཨ་ཏཱི་ཏ་སབྟ་ཀ་བི་དྷིཿ བོད་སྐད་དུ། འཇིག་རྟེན་ལས་འདས་པའི་ཡན་ལག་བདུན་པའི་ཆོ་ག །སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །དཔལ་རྡོ་རྗེ་སེམས་དཔལ་ལ་ཕྱག་འཚལ་ལོ། །ཕྱག་གནས་ཕྱག་བྱེད་ཕྱག་རྣམས་ནི། །གང་ཚེ་ཐ་དད་མི་དམིགས་པ། །དེ་འདིར་བསྔགས་པའི་ཕྱག་ཡིན་ཏེ། །རྡོ་རྗེའི་ཕྱག་ཅེས་བརྗོད་པ་ཡིན། །མཆོག་གནས་མཆོད་བྱེད་མཆོད་པ་རྣམས། །གང་ཚེ་སྣ་ཚོགས་མི་དམིགས་པ། །དེ་ཚེ་མཆོད་པ་ཆེན་པོ་སྟེ། །རྡོ་རྗེའི་མཆོད་པ་ཞེས་བརྗོད་དོ། །བཤགས་བྱ་འཆགས་བྱེད་བཤགས་པ་རྣམས། །གང་ཚེ་རྣལ་འབྱོར་པས་མ་མཐོང༌། །རང་བཞིན་དག་པར་ཡང་དག་མཐོང༌། །དེ་འདིར་བཤགས་པའི་མཆོག་ཡིན་ནོ། །རྗེས་ཡི་རང་བྱ་ཐམས་ཅད་དང༌། །བདག་དང་རྗེས་སུ་ཡི་རང་བ། །རྣལ་འབྱོར་པ་ཡིས་མཉམ་པར་མཐོང༌། །རྗེས་སུ་ཡི་རང་དམ་པ་ཡིན། །སྒྱུ་མས་སྤྲུལ་པའི་སངས་རྒྱས་ལ། །སྒྱུ་མས་སྤྲུལ་པའི་ལུས་ཅན་ཕྱིར། །བྲག་ཅ་ལྟ་བུའི་ཆོས་རྣམས་ནི། །བསྟན་པར་ཡང་དག་བསྐུལ་འདེབས་པ། །སྤྲུལ་པ་དག་དང་མཚུངས་པར་ནི། །ཐལ་མོ་སྦྱར་ནས་སྐུལ་བྱེད་ཅིང༌། །རྡོ་རྗེའི་རྣལ་འབྱོར་མཉམ་པར་མཐོང༌། །སྐུལ་བར་བྱེད་པའི་མཆོག་ཏུ་འདོད། །མྱ་ངན་འདར་བཞེད་སངས་རྒྱས་རྣམས། །འཁོར་བར་སྤྲུལ་པ་བཞིན་དུ་ནི། །སེམས་ཅན་སྤྲུལ་པའི་དོན་གྱི་ཕྱིར། །བཞུགས་པར་གསོལ་འདེབས་དེ་ཉིད་རིག །འཇིག་རྟེན་འདས་པ་ཉིད་ཀྱི་ཕྱིར། །དེ་འདིར་གསོལ་འདེབས་མཆོག་ཏུ་འདོད། །དམིགས་པ་ཅན་དུ་འཇུག་པ་ཉིད། །ཐམས་ཅད་འཇིག་རྟེན་པ་ཉིད་ཡིན། །རྫོགས་པའི་བྱང་ཆུབ་རྨི་འདྲ་ལ། །དེ་ཉིད་རིག་པས་རྨི་འདྲར་རིག །རྨི་འདྲའི་སྲིད་པར་གནས་པ་ཡི། །སེམས་ཅན་རྣམས་ལ་ཕན་བཏགས་པས། །ཆོས་དབྱིངས་བཞིན་དུ་དཔག་མེད་པར། །དགེ་བ་ཐམས་ཅད་ཡོངས་བསྔོ་ན། །དེ་འདིར་བསྔོ་བ་དམ་པ་སྟེ། །སངས་རྒྱས་ཀུན་གྱིས་རབ་ཏུ་བསྔགས། །འཇིག་རྟེན་ལས་འདས་པའི་ཡན་ལག་བདུན་པའི་ཆོ་ག་སློབ་དཔོན་མཁས་པ་ཆེན་པོ་དཔལ་མར་མེ་མཛད་ཡེ་ཤེས་ཀྱིས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོར་མཛད་པ་རྫོགས་སོ།། །།

༄༅། །བདེ་བར་གཤེགས་པའི་བསྟན་པ་རིན་པོ་ཆེའི་གྲུ་བོ་ཞེས་བྱ་བ་བཞུགས་སོ། །
པཎྜི་ཏ་ཨ་ཛི་ཏ་མི་ཏཱ་གུབྟས་མཛད།

༄༅། །རྒྱ་གར་སྐད་དུ། སུ་ག་ཏ་ཤཱ་ས་ན་རཏྣ་བྷ་ཧི་ད་དྲ་ནཱ་མ། བོད་སྐད་དུ། བདེ་བར་གཤེགས་པའི་བསྟན་པ་རིན་པོ་ཆེའི་གྲུ་བོ་ཞེས་བྱ་བ། བཅོམ་ལྡན་འདས་འཇིག་རྟེན་དབང་ཕྱུག་ལ་ཕྱག་འཚལ་ལོ། །བརྩེར་ལྡན་རྟོགས་བཅས་ལུང་གིས་ཕྱུག །སྨྲ་མཁས་སྐྱོ་བ་མེད་ཡིད་ཐུལ། །སྦྱངས་སྡོམ་དབང་པོ་རབ་ཞི་བའི། །བླ་མ་ལ་བཏུད་དེས་བསྟན་བཤད། །ཤིན་ཏུ་རྙེད་དཀའི་དལ་བ་སྤྲིན་འདྲ་ལས་འབྲས་རྗེས་འབྲེལ་སྡུག་བསྔལ་ཅན། །གནས་ལ་རབ་དད་འགྲོ་ལ་བརྩེ་དང་ཆོས་རབ་རྣམ་འབྱེད་བརྩོན་འགྲུས་དང༌། །གུས་པས་མཆོག་གསོལ་ཆོ་ག་བཟང་ལྡན་མཉམ་པར་འཇོག་བརྩོན་ལེགས་བསྔོར་བཅས། །བསམ་བྱ་བསྒྲུབ་བྱ་རྣལ་འབྱོར་མཆོག་སྤྱོད་སྲིད་ཞིའི་རྒྱ་མཚོར་སྒྲོལ་བའི་གྲུ། །རུས་སྦལ་གྱིས་ནི་གཉའ་ཤིང་དང༌། །ཡུངས་འབྲུ་ཁབ་ཀྱི་བུ་གར་དང༌། །རྩིས་ངོས་ལ་ནི་སྲན་འབྲས་ལྟར། །དལ་བ་ཤིན་ཏུ་རྙེད་དཀའ་གསུངས། །གང་ཕྱིར་ལུས་ཅན་ཀུན་གྱི་ལས། །རྒྱུན་ལྟར་ཐུར་དུ་ལྷུང་ཕྱིར་དང༌། །དེར་ཡང་མི་དགེ་འཕེལ་ཕྱིར་དང༌། །མིན་ཡང་ལེགས་སྤྱད་བྱ་དཀའི་ཕྱིར། །རྟེན་འདི་ཐོབ་དཀའ་དེ་བཞིན་དུ། །ཅི་ཙམ་རྙེད་དཀའ་དེ་ཙམ་གྱིས། །སྙིང་པོ་མེད་པའི་ལུས་འདི་ལས། །སྙིང་པོ་དམ་པ་བཙལ་བར་བྱ། །དེ་ཕྱིར་བདག་ལ་ལེགས་འདོད་པའི། །སྐྱེས་བུས་དོན་བསྒྲུབ་བྱ་བའི་ཕྱིར། །རྒྱ་མཚོར་བྱིང་བས་རྙེད་པ་ཡི། །གྲུ་པ་ལྟ་བུར་ལུས་འདི་སྤྱད། །སྲོག་འདི་འདུས་བྱས་ཡིན་ཕྱིར་དང༌། །མི་སྡོད་ཕྱིར་དང་རྐྱེན་མང་ཕྱིར། །དེ་བཞིན་སྙིང་པོ་མེད་པའི་ཕྱིར། །འཆི་བདག་གིས་བདག་མྱུར་ཟ་ངེས། །ལུས་དང་ལོངས་སྤྱོད་སྡུག་པ་ཡི། །མཛའ་རྣམས་རྗེས་འབྲང་མི་འགྱུར་ཞིང༌། །མགོན་མེད་གཅིག་པུ་གྱི་ནར་ནི། །འཇིག་རྟེན་ཕ་རོལ་འདོང་བར་བྱེད། །རེ་ཞིག་ཚེ་རབས་འགའ་ལྟ་ཞིག །ཉོན་མོངས་མི་འགྱུར་གདེང་ཐོབ་པའང༌། །བདག་ལ་ཡོང་ཡེར་མི་སྣང་ན། །ཅི་ཕྱིར་བདག་ཡིད་བདེ་བར་འདུག །དེ་བས་འབད་པ་ཐམས་ཅད་ཀྱིས། །ཚེ་འདིའི་དགོས་པ་ཁྱད་གསད་ཅིང༌། །མགོ་ལ་མེ་ཤོར་བསྒྲིམ་པ་བཞིན། །མཁས་པས་སླད་མའི་དོན་བསྒྲུབ་བྱ། །མཐོང་དང་མ་མཐོང་མྱོང་བ་ཡི། །རྣམ་སྨིན་རྒྱུ་མཐུན་དབང་གིས་ལས། །མངར་སྐྱུར་ཁ་ལ་རང་རྒྱུ་བཞིན། །བསླུ་མེད་ལས་འབྲས་འབྲེལ་བར་འདོད། །མཁའ་ལྟར་འགག་མེད་སེམས་ཉིད་ལ། །སྣ་ཚོགས་བག་ཆགས་སྤྲིན་ཚོགས་འཁྲིགས། །སྨིན་འགྱུར་ཆར་གྱི་རྒྱུན་བབས་པས། །རྗེས་མྱོང་ལོ་ཐོག་སྨན་པར་བྱེད། །ཆོས་ཀུན་རྟེན་ཅིང་འབྲེལ་འབྱུང་ཞིང༌། །རྟོག་མེད་དེ་ཡི་རྟེན་ཡིན་ཏེ། །བརྟེན་པའི་རྒྱུ་འབྲས་གཤིས་ཡིན་ཕྱིར། །དཀར་ནག་ལས་འབྲས་འབྲེལ་བ་ཉིད། །བསླུ་མེད་སོ་སོར་ངེས་ཕྱིར་དང༌། །ཆུང་ལས་ཆེ་ཉིད་འབྱུང་ཕྱིར་དང༌། །སྔོན་བྱུང་ད་དུང་མྱོང་འགྱུར་ཕྱིར། །བློ་ལྡན་བླང་དོར་འབད་པར་རིགས། །དེ་ལྟར་ལས་དེ་དང་དེ་ཡི། །འབྲས་བུ་སྡུག་བསྔལ་བསམ་ཡས་ཀྱིས། །སྐྱེ་རྒུ་ཀུན་ཏུ་གདུང་བ་ཡང༌། །མེ་ལྕེ་ཡིས་ནི་སོལ་མལ་བཞིན། །དེ་ནི་འདུ་བྱེད་འགྱུར་བ་དང༌། །སྡུག་བསྔལ་གྱི་ཡང་སྡུག་བསྔལ་སོགས། །སྐྱེ་རྒ་ན་དང་རྒུད་དང་འཆི། །འཕྲད་བྲལ་བསྲུང་དཀའ་འཚོལ་ལ་སོགས། །ཇི་ལྟར་བཀྲ་ཤིས་རྣ་ནག་དང༌། །དྲི་མི་ཞིམ་དང་མི་གཙང་བཞིན། །སྡུག་བསྔལ་ཉེ་བར་ལེན་པ་ལ། ལྷན་སྐྱེས་རྟག་ཏུ་འབྲེལ་བ་ཡིན། །རྨོངས་རྣམས་སྡུག་བསྔལ་གྱིས་སྐྲག་བཞིན། །དེ་ཡི་རྒྱུ་ལ་དགའ་མགུར་སྤྱོད། །མི་གང་ནད་ལ་དུག་བཞིན་དུ། །ཤེས་པས་གཉིས་སྤོང་དེ་མཁས་པ། །བསྐལ་མང་རྙེད་དཀའི་དལ་བ་ལེགས་རྙེད་བྲག་རུམ་ཨུ་དུམ་ཝཱ་ར་བཞིན། །གང་ཐོབ་སྲོག་འདིའང་བརྟན་དུ་མི་རུང་རི་གཟར་ཁྲོད་ཀྱི་ཀླུ་རྒྱུན་འདྲ། །ལུས་ཅན་རྣམས་ཀྱི་དཀར་ནག་ལས་ཀྱང་ས་བོན་དང་ནི་ལོ་ཏོག་མཚུངས། །འདི་དག་ཏུ་ནི་སྡུག་བསྔལ་གདུང་བའང་མེ་འོབས་འབར་བའི་མེ་ལྕེ་བཞིན། །ཞེས་བྱ་བ་ནི་བསམ་པར་བྱ་བའི་གནས་གཞིའི་ཆོས་མདོར་བསྡུས་པའོ། །
	སྐྱབས་གསུམ་ཐར་པ་ལས་འབྲས་ལ། །རབ་དང་མངོན་འདོད་ཡིད་ཆེས་དང༌། །རྙོག་མེད་ཡིད་གཞུངས་རྣམ་པར་ངེས། །གུས་སྦྱོར་ཐེ་ཚོམ་མེད་པར་རྒྱུ། །ཡོན་ཏན་ཤེས་པ་ཉིད་དང་དེ། །ཅིག་ཤོས་སྐྱོན་མཐོང་ཡིད་འབྱུང་བཅས། །རྟགས་མྱོང་ཁོང་དུ་ཆུད་གྱུར་ལ། །བརྟེན་ནས་དད་པ་འཐོབ་པར་འགྱུར། །བྱ་བ་ཀུན་སྔོན་འགྲོ་ཕྱིར་དང༌། །བྱེད་པ་ཡི་ནི་རྒྱུ་ཉིད་ཕྱིར། །ས་བོན་འཚིགས་ལས་མྱུ་གུ་བཞིན། །ཆོས་ཀུན་སྤྲོ་བ་མེད་ལ་མིན། །འདི་ནི་གང་ལ་རབ་དད་ཡོད། །དེ་ཡིས་དངོས་གང་བསྒྲུབ་དཀའ་བ། །དེ་ཡང་གཞན་གྱིས་བྱ་སླ་བས། །རབ་ཏུ་སླ་བས་འགྲུབ་པར་འགྱུར། །སེམས་ཅན་ཆོས་དང་ཆོས་ཉིད་ལ། །བརྩེར་རྟོགས་མཚན་མ་མེད་སྙིང་རྗེ། །མི་བཟོད་མངོན་དུ་བྱེད་རྟོག་མེད། །དོན་ཤེས་དྲི་མ་ཟད་སྦྱོར་རྒྱུ། །གཉེན་ཚོགས་སྡུག་བསྔལ་མཐོང་དྲན་དང༌། །གང་ཟག་ཆོས་བདག་མེད་ཉིད་དང༌། །རིག་ལུང་མན་ངག་གིས་ཕྱེ་བས། །མཐོང་ཕྱིར་གཞན་ཞུགས་བརྩེ་བ་སྐྱེ། །སྐུ་གཉིས་ལྷུན་གྱིས་གྲུབ་པའི་རྒྱུ། །རིན་ཆེན་སེམས་ཀྱི་རྒྱུ་ཕྱིར་དང༌། །ཇི་ལྟར་ཁབ་ལ་ཁབ་ལེན་བཞིན། །འགྲོ་བ་སྡུད་པར་བྱ་ཕྱིར་ཏེ། །དེ་བཞིན་དེ་ཡི་ཁྱད་པར་གྱིས། །རྒྱལ་སྲས་མཛད་པ་མཐར་ཕྱིན་ཕྱིར། །སྨན་ཤིང་ལྗོན་པ་ལྟ་བུ་ཡི། །ཕུན་ཚོགས་སྙིང་རྗེ་བསྐྱེད་པར་བྱོས། །སྒྱུ་མས་སྤྲུལ་པའི་གྲོང་ཁྱེར་དུ། །སྐྱེས་བུ་དེ་དག་དགའ་དང་གདུང༌། །ཡུལ་དུས་རྣམ་ཀུན་ཤིན་ཏུ་བ། །སྣང་མཚུངས་དོན་མ་གྲུབ་རྟོགས་ཤེས། །མ་འགགས་མུ་མཐར་ཐུག་མིན་དང༌། །སྐྱེ་བ་མེད་ལས་སྐྱེ་ཕྱིར་ནི། །སྣང་འགྱུར་གང་སྐྱེས་སྐྱེ་མེད་དང༌། །རྟེན་འབྲེལ་རྩ་བ་ཟད་ཕྱིར་སྟོང༌། །དེ་ལ་གང་སྣང་ལ་སོགས་ཕྱིར། །འཁོར་བ་དེ་ཉིད་དེ་ཚེ་དེར། །དཔྱད་ན་མཁའ་ལྟར་དབེན་པ་ནི། །རང་བཞིན་མྱ་ངན་འདས་པར་བརྗོད། །དེ་ནི་མི་རྟོགས་རྟོགས་དཀའ་ཞིང༌། །རྟོགས་ན་ངེས་པར་གྲོལ་འགྱུར་ཕྱིར། །རབ་ཟབ་ཟབ་ཅིང་ངོ་མཚར་ཆེ། །མཁས་པས་འཛིན་པ་རྣམ་པར་གཞིག །འབྲས་བུ་བཟང་རྣམས་མཐོང་ཉིད་དང༌། །འགྲུབ་པ་འབད་པ་ལ་རག་ཕྱིར། །རྒྱུན་འབྲེལ་གོམས་པས་དོན་ཐོབ་ཤེས། །བསམ་རྩོམ་ཕྱིར་མི་ལྡོག་བརྩོན་འགྲུས། །གཞན་སྐྱོན་འདི་ཡིས་ཡོན་ཏན་རིག །གཉིད་སོགས་སྙོམ་བྲལ་ཞུམ་མེད་དང༌། །ཐབས་སྦྱངས་སྙིང་བརྟན་བརྟུལ་ཕོད་དཔའ། །སྐལ་ལྡན་སྤྲོ་བ་རྣམ་པར་འཕེལ། །རླུང་མེད་རྣམ་གཡོ་མི་འབྱུང་བཞིན། །བརྩོན་བྲལ་ལེགས་སྤྱད་ག་ལ་ཡོད། །སྤྲོ་ལྡན་སྐད་ཅིག་ཉིད་ལ་ཡང༌། །རི་རབ་ཐལ་བར་བརླག་སེམས་བསྐྱེད། །ཀྱེ་མ་ཧོཿགཞན་དུ་ཡིད་བརྟན་མེད། །ཉིང་མཚམས་ཚེ་ན་ལོང་མེད་དེ། །གསོན་ཚེའང་བསིལ་ཁང་མར་མེ་བཞིན། །ཅི་ཕྱིར་བདག་བློ་དལ་བར་གནས། །བདག་ཉིད་པདྨོ་དམར་གསལ་རབ་དགའ་དྲི་མེད་དད་པའི་ཉི་ཟེར་འབར་བས་རྣམ་ཕྱེ་བ། །མཐའ་ཡས་འགྲོ་ལ་བརྩེ་བའི་ཆབ་བརླན་རྗེས་ཆགས་ཨུཏྤལ་མིག་གི་རྫི་རབ་སྤྲུགས་ནས་ནི། །སྣ་ཚོགས་སྣང་སེམས་ཤེས་བྱའི་དཀྱིལ་འཁོར་རྟེན་ཅིང་འབྲེལ་འབྱུང་རང་བཞིན་སྟོང་པ་ཉིད་རིག་དང༌། །སྲིད་པའི་དགྲ་ཚོགས་སྐྱོན་མང་གིས་སྐྲག་པང་དུ་སྦྲུལ་འོངས་རྩོལ་བ་བཞིན་དུ་བརྩོན་པར་བྱ། །ཞེས་བྱ་བ་ནི་བསྒྲུབ་པར་བྱ་བའི་གནས་གཞིའི་ཆོས་མདོར་བསྡུས་པའོ། །
	སྲིད་ཞིའི་སྐྱོན་ཡོན་དྲན་བྱས་ནས། །བདག་དང་གཞན་གྱི་དོན་བསྒྲུབ་ཕྱིར། །ཡིད་བཞིན་ནོར་ལ་བྱི་དོར་བཞིན། །དེ་ནས་དངོས་གྲུབ་མཆོག་གསོལ་བྱ། །གང་ཕྱིར་བསྐལ་པ་བརྒྱ་ཕྲག་ཏུ། །འབད་ཀྱང་ཕྱོགས་ཙམ་མི་རྙེད་པ། །གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་ཐོབ་བྱེད་ཕྱིར། །རྒྱུན་གྱི་རྣལ་འབྱོར་ཆོ་ག་ཡིས། །ཇི་བཞིན་མངོན་དུ་བྱས་ནས་སུ། །རེ་བ་ཉིད་དང་གདུང་བ་དང༌། །གུས་པས་རྟེན་གཉིས་གསོལ་བ་གདབ། །གང་ཚེ་ལྷར་བཅས་བླ་མ་ཡི། །བྱིན་རླབས་སྙིང་ལ་གང་བབས་པ། །དེ་ཚེ་ཤེལ་ལྟར་དྭངས་པ་ཡི། །སེམས་ཐོབ་སྤྲོ་བས་རྣོན་པར་འགྱུར། །རྣམ་དག་གསུམ་གྱིས་བསྒྱུར་བྱས་ནས། །འོད་གསལ་གྱིས་ནི་དྲི་མེད་བྱ། །ཟུང་དུ་འཇུག་པས་ཡེ་ཤེས་ཏེ། །དབང་ཕྱུག་སྦྱོར་བས་ཕྲིན་ལས་བསྒྲུབ། །ལྷ་དང་སྔགས་དང་ཏིང་འཛིན་ཉིད། །སྣང་གྲག་དྲན་པ་ཉིད་མེད་ཉིད། །སྣ་ཚོགས་བྲལ་བ་ཀུན་སྣང་ཞིང༌། །གང་སྣང་གཞན་གྱི་དབང་ཅན་ནོ། །འདི་དག་ལུས་ངག་ཡིད་རིམ་བཞིན། །དྲི་མ་འཁྲུད་པར་བྱེད་ཕྱིར་དང༌། །མཆོག་བྱེད་རོ་གཅིག་བྱེད་པའི་ཕྱིར། །དོན་སྒྲུབ་བྱེད་ཕྱིར་རྣམ་པར་གཞག །བདག་ཉིད་རྟོགས་པར་བྱེད་ཕྱིར་དང༌། །རྟོགས་པས་གྲོལ་ཕྱིར་གྲོལ་བ་ཉིད། །གཞན་དོན་རྣམ་པར་འཕྲུལ་བའི་ཕྱིར། །ལམ་འདི་ཐེག་གཞན་ལས་ཁྱད་འཕགས། །རྣལ་འབྱོར་ཆེན་པོ་རང་གི་སེམས། །དྲི་མེད་རབ་དང་སིམ་བྱེད་ཕྱིར། །མཁའ་དང་ཟླ་འོད་བདེན་མཐོང་བཞིན། །མི་རྟོག་འདི་གསལ་བདེ་ཆེན་བརྗོད། །སྒྱུ་མ་ཉིད་དང་དེར་སྣང་དང༌། །དེ་བདག་ཇི་བཞིན་ཆོས་རྣམས་ཀུན། །སེམས་ཡིན་དེ་ཉིད་འོད་གསལ་ཕྱིར། །བློ་མཆོག་རྣམ་པར་མི་རྟོག་གོ །རང་བཞིན་ཀུན་ཏུ་མ་འགགས་ཤིང༌། །རྣམ་པ་སྣ་ཚོགས་རང་སྣང་བ། །ཀུན་ཁྱབ་རྙོག་པ་མེད་མཚན་ཉིད། །སྐལ་བཟང་འོད་གསལ་ཏིང་འཛིན་བཤད། །མཆོག་མཐོང་ཕྱིར་དང་རྡུལ་མེད་ཕྱིར། །དངོས་བྲལ་དངོས་ལ་བྱང་ཆུབ་ཕྱིར། །ཆགས་བྲལ་ཟག་པ་མེད་རབ་ཞི། །སིམ་གྱུར་བདེ་བ་ཆེན་པོར་འདོད། །དེ་ལྟར་འདིར་སྐྱེས་དགེ་བ་ཡང༌། །མཚན་མ་མེད་ཅིང་རྒྱ་ཆེ་ཉིད། །སྟོང་ཉིད་སྙིང་རྗེར་བཅས་སེམས་ཀྱིས། །མཆོག་སྤྱོད་སྐུ་གཉིས་ལེགས་བསྔོར་བྱ། །རྨི་ལམ་ཡུལ་གྱི་འདུ་བྱེད་བཞིན། །གང་ཕྱིར་གང་དུ་གང་གིས་གང༌། །ཇི་ལྟར་བསྒྲུབ་པ་མི་དམིགས་ཕྱིར། །དགེ་བ་མཚན་མ་མེད་པར་གསུངས། །དམིགས་མེད་དམིགས་པར་རབ་གསལ་བ། །ངོ་བ་ངོ་བོ་མེད་རྗེས་འབྲེལ། །རྣམ་ལྔ་ཡན་ལག་སྣང་བའི་གཞི། །རྒྱལ་སྲས་རྣམས་ཀྱི་ཚོགས་རབ་ཡིན། །གང་གིས་ཆོས་ཤེས་གང་ཟག་ཤེས། །ཤེས་རབ་ཐབས་བཅས་ཆགས་བྲལ་ཆགས། །མི་གནས་མྱ་ངན་འདས་བསྔོ་བ། །བདག་ཉིད་ཆེན་པོའི་ངོ་མཚར་རྨད། །གང་སྙིང་ཅོད་པན་ཆུ་སྐྱེས་དམར་རྒྱས་ལྷ་མཆོག་གིས་མཚན་རྫོགས་སངས་སྟོང་ལྡན་མགོན་པོས་བརྒྱན། །ཕྱི་ནང་གསང་བདག་དྲི་མེད་ཡེ་ཤེས་ལྷན་ཅིག་སྐྱེས་རོལ་འོད་ཀྱི་སྦྱོར་བས་རྣམ་པར་རྩེན། །སྤྲིན་བྲལ་མཁའ་དང་ཟླ་རྒྱས་ཟེར་ལྟར་དག་ཅིང་རབ་གསལ་བདེ་ཆེན་ཡིད་རབ་སིམ་པ་དང༌། །གང་སྐྱེས་དགེ་ཚོགས་རིན་ཆེན་མདའ་དེའང་བརྩེ་བའི་གཞུས་བསྐྱོད་འགྲོ་ལ་ཡོངས་འཕེན་དེ་དཔའ་བོ། །ཞེས་བྱ་བ་ནི་རྣལ་འབྱོར་དུ་བྱ་བའི་གནས་གཞིའི་ཆོས་མདོར་བསྡུས་པའོ། །
	སྲིད་མཚོ་རབ་གནག་ཉོན་མོངས་ཆུ་སྲིན་ཁ་གདེངས་གནས། །སྡུག་བསྔལ་རླབས་འཁྲུགས་གཏིང་མཐའ་མེད་མངོན་འཇིགས་པ་དང༌། །ཞི་བ་མཆིང་བུའི་མཚོ་ཆེན་དཀར་འཁྱིལ་གཉིས་ཀ་ལས། །སྒྲོལ་བྱེད་བསྟན་པ་རིན་ཆེན་གྲུ་མཆོག་བཟང་འདི་ཡིན། །ལེགས་སྦྱར་བདག་བློ་རབ་དང་དགའ་བ་དང༌། །སྙིང་བརྩེ་ཡིད་གཞུངས་འབད་བྱས་དགེ་བ་འདིས། །འགྲོ་རྣམས་སྔོན་གྱི་རྒྱལ་བས་མ་བསྒྲལ་བ། །དེ་དག་ལེགས་སྒྲོལ་དེད་དཔོན་མཆོག་བདག་གྱུར། །བདེ་བར་གཤེགས་པའི་བསྟན་པ་རིན་པོ་ཆེའི་གྲུ་བོ་ཞེས་བྱ་བ་གྲུབ་པ་བརྙེས་པའི་པཎྜི་ཏ་ཆེན་པོ་ཨ་ཛི་ཏ་མི་ཏཱ་གུབྟས་མཛད་པ་རྫོགས་སོ།། །།

༄༅། །དཔལ་འཆིང་བ་རྣམ་པར་གྲོལ་བའི་བསྟན་བཅོས་ཞེས་བྱ་བ་བཞུགས་སོ། །
དཔལ་ནིཥྐ་ལངྐས་མཛད། 

༄༅། །རྒྱ་གར་སྐད་དུ། ཤྲ་བནྡྷ་བི་མུཀྟ་ཤཱསྟྲ། བོད་སྐད་དུ། དཔལ་འཆིང་བ་རྣམ་གྲོལ་གྱི་བསྟན་བཅོས། བཅོམ་ལྡན་འདས་འཇིག་རྟེན་དབང་ཕྱུག་ལ་ཕྱག་འཚལ་ལོ། །གང་ཞིག་མ་རྟོགས་རྟོགས་དཀའ་རྟོགས་ན་དེ་ཉིད་དུས། །འཆིང་བ་མི་བཟད་ཤིན་ཏུ་གྲོལ་དཀའ་འགྲོལ་འགྱུར་བ། །བདག་དང་གཞན་དོན་ཕུན་ཚོགས་རྫོགས་པའི་སངས་རྒྱས་ལམ། །ངོ་མཚར་དེ་ནི་འགྲོ་བ་བསྒྲལ་ཕྱིར་བདག་གིས་བཤད། །གྱད་ཀྱི་ནོར་བུ་ལ་སོགས་བཞིན། །སྙིང་པོ་དེ་ནི་གཞན་མི་གནས། །གང་ཕྱིར་ཐམས་ཅད་རང་གིས་རང༌། །འཆིང་དང་གྲོལ་བར་འགྱུར་བའི་ཕྱིར། །འདིར་ནི་འཆིང་བ་གང་ཡང་མེད། །འཆིང་བ་གང་ཡིན་དེས་གྲོལ་པའོ། །དེ་ནི་སྟོང་དང་རྟེན་འབྲེལ་འཇུག །དེ་ཕྱིར་རྨོངས་པས་མི་རྟོགས་སོ། །དམན་དང་ལོག་པའི་བཤེས་གཉེན་གྱིས། །ཟིན་གྱུར་བསོད་ནམས་བརྩོན་འགྲུས་ཞན། །སྦྱངས་སྟོབས་བློ་གྲོས་ཆུང་བ་ཡི། །སྐྱེ་བོ་རྣམས་ཀྱིས་རྟོགས་དཀའ་འོ། །རྟོགས་ལྡན་སྙིང་བརྩེ་མན་ངག་མཁས། །བཤེས་གཉེན་དམ་པ་བཙལ་བར་བྱ། །དེ་ནི་སྲོག་ལུས་ལོངས་སྤྱོད་སོགས། །རྣམ་ཀུན་དྲི་མེད་གུས་པས་བསྟེན། །ཇི་སྲིད་བདག་སེམས་བརྟན་གྱུར་པ། །དེ་སྲིད་ལུས་དང་གྲིབ་མ་བཞིན། །དེ་ཡིས་རྗེས་སུ་བསྟན་པ་ནི། །རྟེན་འབྲེལ་སྟོང་ཉིད་བདུད་རྩིའི་ཆུ། །སྐོམ་པས་གདུངས་ལ་ཆུ་བསིལ་བཞིན། །དགའ་མགུ་མི་ཟད་དང་བས་བཏུང༌། །ལམ་གཞན་ཕུན་ཚོགས་ངེས་འབྱུང་མེད། །དེ་ཤེས་ཐབས་དང་ཤེས་རབ་ཡིན། །དེ་ནི་ཆོས་སྒོ་ཀུན་གྱིས་སྒོ། །རྟོགས་དཀའ་རྟོགས་བྱེད་དམ་པའི་ལམ། །ཇི་ལྟར་རྟེན་འབྲེལ་ཙམ་ཉིད་ཕྱིར། །དེ་ནི་ཇི་ལྟར་སྟོང་མ་ཡིན། །གང་ཕྱིར་སྟོང་པ་ཉིད་ཡིན་ན། །དེ་ནི་མཁའ་ལྟར་འགག་མེད་ཕྱིར། །ཅི་ཕྱིར་རྟེན་ཅིང་འབྲེལ་མི་འབྱུང༌། །དེ་ཕྱིར་དེ་གཉིས་གཉིས་མ་ཡིན། །དེ་ལ་རྟེན་འབྲེལ་ཇི་ལྟ་བུ། །དེ་ཡི་སྟོང་ཉིད་གང་ཞེ་ན། །ཉོན་ཅིག་འདི་ལྟར་སྣང་བའི་དངོས། །དབང་པོའི་གཞུ་ལྟར་རབ་གསལ་བ། །སྣ་ཚོགས་བདེ་དང་སྡུག་བསྔལ་སོགས། །འདི་དག་རང་བྱུང་རྒྱུ་མེད་མིན། །རྒྱུ་གཞན་མ་ཡིན་མ་ངེས་མིན། །མངར་སྐྱུར་ཁ་ལ་རང་རྒྱུ་བཞིན། །སེམས་ཉིད་རྟེན་ཅིང་འབྲེལ་བར་འབྱུང༌། །ཇི་ལྟར་མཁའ་ལ་སྤྲིན་བཞིན་ནོ། །ཀྱེ་མ་སྲིད་པའི་ནགས་ཚལ་དུ། །སྡུག་བསྔལ་ལོ་འབྲས་ཆེར་ལྷགས་ཤིང༌། །ཉེས་པར་སྤྱོད་པའི་ཡལ་ག་ཅན། །འཛིན་པའི་མེ་ཏོག་རབ་གསལ་བའོ། །དེ་རྒྱུ་ཆགས་སྡང་ཚུལ་མིན་སྡོང༌། །བདག་ཏུ་ལྟ་བའི་རྩ་བརྟན་ཏེ། །མི་ཤེས་བག་ཆགས་བཅས་དྲོད་གཤེར། །ས་ཆེན་འབྱུང་བ་ལས་བསྐྱེད་པའོ། །མཁའ་ལ་སྣོད་ཀྱི་འཇིག་རྟེན་ལྟར། །ཨེ་མ་ཧོཿརྟེན་མེད་བརྟེན་གྱུར་པ། །རྟེན་བྲལ་བརྟེན་པ་རྣམས་ཀྱི་མཆོག །རེ་ཞིག་རྟེན་ནི་མ་གྲུབ་ན། །བརྟེན་པ་ཇི་ལྟར་རྣམས་གཞག་རུང༌། །བདག་མེད་དེ་ལྟར་བདེན་མིན་ན། །དེས་བསྐྱེད་ཆགས་སོགས་ལས་རྣམས་སོགས། །གང་དུ་ཇི་ལྟར་ངེས་པར་བྱ། །དེ་མ་གྲུབ་ན་སྡུག་བསྔལ་གང༌། །དེ་མྱོང་ཉིད་ཀྱང་སུ་ཞིག་བརྗོད། །ཇི་ལྟར་སྡོང་པོའི་རྩ་བྱུང་ན། །གཅད་པའི་བྱ་བ་གྲུབ་པ་ལྟར། །གཞིར་གྱུར་བདག་རྟོག་རྣམ་ལྡོག་པས། །མཁས་པས་དེ་བཞིན་སྲིད་པ་གཞིག །བསྲེགས་བཅད་བདར་བའི་གསེར་སོགས་བཞིན། །འདི་ལྟར་བདག་དང་གཞན་པ་ཞེས། །བྱ་བ་ཇི་ལྟར་རྟེན་དང་གནས། །ངོ་བོ་མཚན་ཉིད་བརྟག་པར་བྱོས། །དེ་ལ་ལུས་ངག་རླུང་དང་ཡིད། །ཕྱི་ནང་བར་སོགས་འདི་དག་ནི། །ནམ་ཡང་རྟེན་བྱེད་གནས་གྱུར་པ། །སུས་ཀྱང་ངེས་པར་མི་ནུས་སོ། །གང་ཕྱིར་བདག་དེ་སྣང་རུང་ན། །དམིགས་གྱུར་དམིགས་པ་མེད་པའི་ཕྱིར། །མི་སྣང་སེམས་དང་སེམས་མིན་སྨྲོས། །སེམས་ནི་རང་བཞིན་སྟོང་བདག་ཉིད། །སེམས་མིན་མི་རྟག་རྟེན་འབྲེལ་བདག །རྣམ་པར་དཔྱད་ན་སྤྲོས་མེད་དོ། །བརྟག་པར་བྱ་བ་འགལ་བའི་ཕྱིར། །གང་ན་ཅི་འདྲ་བདག་བསྟན་བྱོས། །མདོར་ན་འདིར་མང་སྨྲ་མི་བྱ། །བདག་དེ་རང་གི་སྒོ་གསུམ་ལས། །གཞན་ན་འདིར་གནོད་ཅི་ཞིག་བྱ། །མཚོན་གྱིས་རྨ་ལྟར་ཉེས་པ་ཡང༌། །བྱིས་པ་རྣམས་ཀྱི་རང་རྟགས་དང༌། །ལོག་སྲེད་སྐྱེ་བོའི་རྩོད་པར་ཟད། །གཞན་མིན་དེ་དག་རྣམ་དཔྱད་ན། །ཇི་ལྟར་གང་ཞིག་བདག་ཏུ་འགྱུར། །དེ་མིན་དེ་རྟེན་དེ་གནས་གང༌། །གང་ཡང་འདི་དག་དེ་རྟེན་དང༌། །དེ་གནས་ཕྱོགས་ཀྱང་རྣམ་དཔྱད་ཀྱི། །ཚུལ་འདིས་བདག་དངོས་བདག་མཚན་ཉིད། །སྒྱུ་ལྟར་ལེགས་གྲུབ་བསྟན་པ་ཡིན། །ལྟོས་ཤིག་ལུས་འདི་ཆུ་ཤིང་འདྲ། །ངག་ནི་བྲག་ཅ་མཁའ་འདྲའི་ཡིད། །རྡུལ་ཙམ་དམིགས་པ་ཡོད་མིན་ན། །འདི་ལ་ཇི་ལྟར་བདག་ཏུ་བརྟག །ཕྱི་ནི་ཕྱི་རོལ་ནང་ཡང་གཞན། །དེས་ན་པར་ཡང་དེ་བདག་མིན། །གང་ཡང་དེ་ནི་དཀར་སོགས་དང༌། །རིང་དང་ཐུང་དང་སྦོམ་དང་ཕྲ། །མཐུག་དང་སྲབ་ཅེས་བྱ་ལ་སོགས། །མཚན་ཉིད་ངེས་པར་ནུས་མ་ཡིན། །ཅི་སྟེ་ཤིང་ལ་འཁྲི་ཤིང་བཞིན། །དེ་ནི་ཀུན་གཞིའི་བག་ཆགས་ལ། །བརྟེན་ཏེ་མི་མངོན་གནས་ཤེ་ན། །སྣང་དང་མི་སྣང་རྣམ་དཔྱད་དང༌། །དེ་ཉིད་སེམས་དང་སེམས་མིན་ཞེས། །སྔར་བཞིན་བརྟག་པ་མཚུངས་པར་འགྱུར། །འོན་ཏེ་སེམས་ནི་གང་ཡིན་པ། །དེ་ཉིད་བདག་ཅེས་བྱ་ཞེ་ན། །སེམས་འདི་དམིགས་མེད་འོད་གསལ་ཕྱིར། །ད་ནི་བདག་དེ་བདག་མེད་གྱུར། །ཨེ་མའོ་ཤིན་ཏུ་རྟོགས་དཀའི་གནས། །ཨེ་མའོ་ཤིན་ཏུ་རྨད། །ཨེ་མའོ་མཁས་པས་ཤེས་པར་རུང༌། །ཨེ་མའོ་ཤེས་བྲལ་ཤེས་པའི་དབྱིངས། །དེ་ལྟར་འགྲོ་བ་འདི་ན་བདག །མེད་ཀྱང་ང་དང་ང་ཡིར་ཞེས། །གཟུང་དང་འཛིན་པས་བརླབས་པ་ཡི། །སྐྱེ་བོ་སྨྱོས་པ་འདི་དག་ཅི། །འོན་ཀྱང་འཇིག་རྟེན་ལོག་པས་མིག །བསྒྲིབས་ནས་གཟུང་དང་འཛིན་པར་ནི། །ཇི་ལྟར་སྣང་བ་ཇི་བཞིན་གཞག །སྣང་ལ་སྣང་ལྟར་རབ་ཆགས་སྲིད། །སྡུག་བསྔལ་འཁོར་ལོས་སྒྱུར་བའི་རྒྱུ། །བདག་ཅག་དེ་ལས་འདའ་མིན་ནམ། །གལ་ཏེ་བདག་ཉིད་མ་གྲུབ་ཀྱང༌། །དེ་འཛིན་ཉིད་དུ་བདེན་ཞེ་ན། །འདི་ཉིད་ཨེ་ཧོཿའགྲོ་ཀུན་གྱི། །ལོག་པར་འཆིང་བ་མི་བཟད་པས། །མགོ་ལ་མེ་ཤོར་བསྒྲིམ་པ་བཞིན། །རིངས་པར་མྱུར་དུ་ལྡོག་པར་བྱ། །གྲོགས་དག་འདི་ལྟར་མངོན་སུམ་དུ། །ཡང་དག་རིག་པའི་མིག་ཉིད་ཀྱིས། །བདག་དེ་མ་གྲུབ་དེས་ན་འདིར། །གཞན་ཞེས་བྱ་བའང་ཡོད་མིན་ན། །ཡུ་བུ་ཐམས་ཅད་ང་སྙམ་དང༌། །ངའོ་སྙམ་དང་གཞན་སྙམ་དང༌། །གཞན་གྱིའོ་ཞེས་ལོག་རྟོག་པ། །འདི་དག་ཇི་ལྟར་གང་དུ་དོག །དཔེར་ན་རྨི་ལམ་བུ་ཤི་བ། །བུ་ཉིད་མེད་ན་དེ་ཤི་ཡང༌། །བདེན་པར་ཡོད་པ་མ་ཡིན་པ། །དེ་བཞིན་ཡུ་བུའི་འཛིན་པ་ཡང༌། །ཨེ་མའོ་ཤིན་ཏུ་ངོ་མཚར་གནས། །གང་ཞིག་གཅིག་ཉིད་རྟོགས་པ་ཡིས། །ཐམས་ཅད་རྣམ་པར་གྲོལ་འགྱུར་བ། །འདི་ལ་ཐེ་ཚོམ་སུ་ཞིག་སྐྲག །འཁོར་དང་མྱ་ངན་འདས་པའི་ཆོས། །ཕུང་པོ་ཁམས་དང་སྐྱེ་མཆེད་སོགས། །ཐེག་གསུམ་ཐེག་གསུམ་ངེས་འབྱུང་ལམ། །མ་ལུས་བདག་མིན་གཞན་གྱི་མིན། །བདག་མེད་སྟོང་པའི་མཚན་ཉིད་དེ། །མེད་ཕྱིར་མེད་ལ་མེད་ཉིད་དུ། །ཚུལ་བཞིན་ངེས་པར་བྱས་པ་ལ། །ཀྱེ་མ་ཁྱོད་ལ་སྐྱོན་ཅི་ཡོད། །གང་གང་བདག་དང་བདག་གིར་ཞེས། །འཛིན་པའི་འཆིང་བ་ཐམས་ཅད་ཀྱང༌། །ཕྱི་མིན་ནང་མིན་བར་ཡང་མིན། །དེ་བཞིན་ལུས་ངག་ཡིད་མ་ཡིན། །དེ་དག་ལས་མིན་དེར་གནས་མིན། །དེ་བཞིན་ཆགས་དང་སྡང་སོགས་ཀྱིས། །མ་ལུས་ཡིད་ལ་བྱེད་པ་ཡང༌། །དཔྱད་ན་རེ་ཞིག་གང་ལ་ཡང༌། །གང་ལ་གང་གིས་ཆགས་པ་དང༌། །སྡང་བར་གྱུར་པའང་ག་ལ་ཡོད། །གཟུགས་སྡུག་སྒྲ་སྙན་དྲི་ཞིམ་དང༌། །རོ་མངར་རེག་འཇམ་ཡིད་བདེའི་རྐྱེན། །འདི་དག་གང་གིས་དེ་ཤེས་ལ། །ཅི་ཞིག་ཕན་བཏགས་འབྲེལ་བ་ཡོད། །དེ་ཤེས་པས་ཀྱང་དེ་དག་ལ། །ཆགས་དང་རབ་ཏུ་ཆགས་འགྱུར་གང༌། །དེ་ནི་ཕྱི་ནང་བར་དག་དང༌། །ལུས་སོགས་དངོས་པོ་གང་ཞིག་ཡིན། །དེ་མིན་དེ་ལ་དེ་བརྟེན་དང༌། །སྐྱེ་དང་གནས་དང་འགག་འགྱུར་བ། །སྒྱུ་མ་ཡི་ནི་རྟ་གླང་ལྟར། །དོན་དུ་གྲུབ་པ་ཡོད་མ་ཡིན། །གང་གིས་བདག་ལ་བརྙས་སོགས་དང༌། །སྨད་སོགས་བརྡེག་སོགས་བྱས་པའི་རྒྱུ། །སྡང་དང་རབ་སྡང་སེམས་འབྱུང་བ། །འདི་ཡང་སྔར་བཞིན་བདག་སེམས་དང༌། །གང་ཡང་ཕ་རལ་དེ་ཡི་སེམས། །མཁའ་འདྲ་མཚན་མ་མེད་པ་ཡིན། །དེ་བཞིན་གཞན་དེའི་ངག་ཉིད་དང༌། །ལུས་ནི་གྲི་སྒྲ་ཤིང་ལྟ་བུ། །ཡིན་ན་སྒྱུ་མས་སྒྱུ་མ་ལ། །བརྒྱབས་ལྟར་དེས་འདིར་བདག་བསྣད་གང༌། །བདག་གིའང་དེ་བཞིན་ངག་དང་ལུས། །དེ་ལྟར་ལུས་ཅན་ཐམས་ཅད་ཀྱིའང༌། །མཚུངས་ཕྱིར་འདི་དག་སྐྱེ་བ་དང༌། །གནས་དང་འགག་འགྱུར་མི་དམིགས་སོ། །གང་ཕྱིར་ཕན་ཚུན་འབྲེལ་མེད་ཕྱིར། །དཔྱད་ན་ཐམས་ཅད་སྤྲོས་མེད་ཕྱིར། །ཡུལ་དུས་རྣམ་ཀུན་དྲི་མེད་ཕྱིར། །མཁའ་ལ་འཕུར་བའི་བྱ་རྗེས་བཞིན། །དེ་ལྟར་སྟོང་པའི་སྤྱོད་ཡུལ་འདིར། །རྨི་ལམ་སྒྲ་དང་འཇའ་བཞིན་དུ། །གང་ལ་གང་ཞིག་ཇི་ལྟར་ཆགས། །དེ་བཞིན་སྡང་བའང་གང་དུ་དོག །ཕ་དང་མ་དང་ཆུང་མ་བུ། །གཉེན་དང་བཤེས་པ་དེ་བཞིན་དགྲ། །སྒྱུ་མ་ཇི་བཞིན་དེ་བཞིན་པས། །འཛིན་པ་ཐམས་ཅད་གཞིག་པར་བྱ། །དེ་ཉིད་ཀྱིས་ན་ཆགས་སོགས་ཀྱིས། །ལས་བྱེད་དེ་ཡང་ཇི་ལྟ་བུ། །ཡང་ཡང་ཤེས་རབ་བརྟན་པོ་ཡིས། །མཁས་པས་སྔར་བཞིན་བརྟག་པར་བྱོས། །དེ་ཕྱིར་བདེ་དང་སྡུག་བསྔལ་ཡང༌། །བེམ་པོས་རྣམ་པར་མྱོང་མིན་ལ། །རིག་པར་དངོས་པོ་ཡོད་མིན་ཏེ། །ཐོག་མེད་དུས་ནས་ལོག་སྒྱངས་པ། །འཁྲུལ་པས་འཛིན་པ་ཉི་ཚེ་བ། །དེ་ཡང་དངོས་པོ་མེད་པ་ཉིད། །དེ་ལྟར་མེད་ལ་མེད་ཉིད་དུ། །བློ་བཟང་རྣམས་ཀྱིས་གོམས་བྱས་ན། །སྨྱོས་པས་གཉེན་ལ་དགྲ་བཞིན་དུ། །མི་བཟད་འཆིང་བས་བཅིངས་པ་དེ། །སྦྲུལ་མདུད་རང་གིས་གྲོལ་བ་བཞིན། །ངེས་པར་རྣམ་པར་གྲོལ་བར་འགྱུར། །རྣམ་གྲོལ་རྣམ་གྲོལ་ལས་བྱུང་བའི། །འབྲས་བུ་ལྷུན་གྱིས་གྲུབ་པ་གང༌། །དོན་གཉིས་ཕུན་ཚོགས་ངོ་མཚར་བ། །དེ་ནི་བུམ་པ་བཟང་པོ་བཞིན། །དཔལ་འཆིང་བ་རྣམ་གྲོལ་གྱི་བསྟན་བཅོས་རྒྱ་གར་གྱི་སློབ་དཔོན་ཆེན་པོ་གྲུབ་པ་བརྙེས་པའི་དཔལ་ནིཥྐ་ལངྐས་མཛད་པ་རྫོགས་སོ།། །།རྣལ་འབྱོར་གྱི་དབང་ཕྱུག་ཆེན་པོ་ཤྲཱི་ཛ་ག་ཏ་མི་ཏྭ་ཨ་ནནྡའི་ཞལ་སྔ་ནས་ཁ་ཆེའི་པཎྜི་ཏ་ཆེན་པོ་བུདྡྷ་ཤྲཱི་བྷ་དྲས་གཏན་ལ་ཕབ་ནས། བོད་ཀྱི་ལོ་ཆུང་གནུབས་ཚུལ་ཁྲིམས་ཤེས་རབ་ཀྱིས་བསྒྱུར་བའོ། །

༄༅། །ལྟ་སྤྱོད་རྣམ་དག་གི་མན་ངག་ཅེས་བྱ་བ་བཞུགས་སོ། །
ཁ་ཆེ་པཎ་ཆེན་གྱིས་མཛད། 

༄༅། །རྒྱ་གར་སྐད་དུ། བི་ཤུདྡྷ་དརྴ་ནཱ་ཙརྻ་ཨུ་པ་དེ་ཤ་ནཱ་མ། བོད་སྐད་དུ། ལྟ་སྤྱོད་རྣམ་དག་གི་མན་ངག་ཅེས་བྱ་བ། བཅོམ་ལྡན་འདས་ཤཱཀྱ་སེང་གེ་ལ་ཕྱག་འཚལ་ལོ། །རྨི་ལམ་ལྟ་བུར་ཕྱི་རོལ་མེད། །སྒྱུ་མ་ལྟ་བུར་བདེན་དོན་མེད། །ནམ་མཁའ་ལྟ་བུར་མཚན་ཉིད་བྲལ། །ཆོས་ཀུན་རང་བཞིན་འོད་གསལ་བའོ། །འགྲོ་འོང་གནས་མེད་བྱང་ཆུབ་སེམས། །རྒྱ་ཆེན་སེམས་ཅན་དོན་ལ་མཁས། །ཚོགས་གཉིས་དབྱེར་མེད་ལམ་གྱི་མཆོག །སྟོང་ཉིད་སྙིང་རྗེའི་སྙིང་པོ་བསྒོམ། །ལྟ་སྤྱོད་རྣམ་དག་གི་མན་ངག་ཅེས་བྱ་བ་ཁ་ཆེའི་རིགས་ཀྱི་པཎྜི་ཏ་ཆེན་པོ་དཔལ་ཆོས་ཀྱི་རྗེ་ཤཱཀྱ་ཤྲཱི་བྷ་དྲའི་ཞལ་སྔ་ནས་མཛད་པ་རྫོགས་སོ།། །།མཁས་པ་ཆེན་པོ་དེ་ཉིད་ཀྱི་སྤྱན་སྔར་ལོ་ཙཱ་བ་བྱམས་པའི་དཔལ་གྱིས་ཁྲོ་ཕུ་བཟང་ལུང་དུ་བསྒྱུར་བའོ། །

༄༅། །སེམས་རིན་པ་ཆེ་སྦྱང་བའི་ལམ་འབྲས་ཞེས་བྱ་བ་བཞུགས་སོ། །
པཎ་ཆེན་བུདྡྷ་ཤྲཱི་ཛྙཱ་ནས་མཛད། 

༄༅། །རྒྱ་གར་སྐད་དུ། ཙིཏྟ་རཏྣ་བི་ཤོ་དྷ་ནཱཾ་མ་མཱརྒ་ཕ་ལ། བོད་སྐད་དུ། སེམས་རིན་པོ་ཆེ་སྦྱང་བའི་ལམ་འབྲས། རྗེ་བཙུན་མི་ཕམ་མགོན་པོ་ལ་ཕྱག་འཚལ་ལོ། །རྙེད་དཀའི་དལ་འབྱོར་མྱུར་དུ་འཇིག །ལས་དང་དེ་འབྲས་སྡུག་བསྔལ་ཡིན། །དེ་སྤོང་ཤེས་རབ་སྙིང་རྗེ་བསྒོམ། །སྐྱེས་གསུམ་ལམ་གྱིས་དོན་གསུམ་ཐོབ། །དམ་པ་གསུམ་གྱིས་བསོད་ནམས་བསག །རྒྱ་ཆེན་ཐབས་ཀྱིས་ཡང་དག་སྤེལ། །ཤེས་རབ་ཟབ་མོས་རྣམ་དག་བྱ། །ཟུང་འཇུག་བསྔོ་བས་རྒྱས་གདབ་བོ། །ཁ་ཆེའི་རིགས་ལས་བལ་ཡུལ་དུ་སྐུ་འཁྲུངས་པའི་པཎྜི་ཏ་ཆེན་པོ་དཔལ་གནས་ལྔ་རིག་པའི་མཆོག་བུདྡྷ་ཤྲཱི་ཛྙ་ནའི་ཞལ་སྔ་ནས་གསུངས་པའི་སེམས་རིན་པོ་ཆེ་སྦྱང་བའི་ལམ་འབྲས་ཞེས་བྱ་བ་རྫོགས་སོ།། །།མཁས་པ་ཆེན་པོ་དེ་ཉིད་ཀྱི་སྤྱན་སྔར་ལོ་ཙཱ་བ་བྱམས་པའི་དཔལ་གྱིས་བལ་ཡུལ་ཡམ་འགལ་གྱི་གཙུག་ལག་ཁང་དུ་བསྒྱུར་བའོ། །

༄༅། །འཆིང་བ་རྣམ་གྲོལ་གྱི་མན་ངག་ཅེས་བྱ་བ་བཞུགས་སོ། །
ཤྲཱི་ཛ་ག་ཏ་མི་ཏྲ་ཨ་ནནྡས་མཛད།

༄༅། །རྒྱ་གར་སྐད་དུ། བནྡྷ་བི་མུཀྟ་ཨུ་པ་དེ་ཤ་ནཱ་མ། བོད་སྐད་དུ། འཆིང་བ་རྣམ་གྲོལ་གྱི་མན་ངག་ཅེས་བྱ་བ། འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །ཀྱེ་ཧོཿགང་གིས་འཆིང་བར་བྱེད་པའི་རྒྱུ། །དེ་ཉིད་གྲོལ་བར་བྱེད་པའི་ལམ། །འདི་ན་འཆིང་བ་གང་ཡང་མེད། །འཆིང་བ་གང་ཡིན་དེས་གྲོལ་བའོ། །འདོད་ཆགས་བདེ་བ་ཆེན་པོར་དག །ཞེ་སྡང་འོད་གསལ་མེ་ལྕེ་འབར། །གཏི་མུག་རྣམ་པར་མི་རྟོག་ཉིད། །དུག་གསུམ་སྐུ་གསུམ་ལྷུན་གྱིས་གྲུབ། །འཆིང་བ་རྣམ་གྲོལ་གྱི་མན་ངག་ཅེས་བྱ་བ་རྣལ་འབྱོར་གྱི་དབང་ཕྱུག་ཤྲཱི་ཛ་ག་ཏ་མི་ཏྲ་ཨ་ནནྡའི་ཞལ་སྔ་ནས་གསུངས་པ་རྫོགས་སོ།། །།རྣལ་འབྱོར་གྱི་དབང་ཕྱུག་དེ་ཉིད་ཀྱི་སྤྱན་སྔར་ལོ་ཙཱ་བ་བྱམས་པའི་དཔལ་གྱིས་བལ་ཡུལ་གུ་ལང་གསེར་ཁང་དུ་བསྒྱུར་བའོ། །

༄༅། །གྲུབ་པ་དམ་པའི་ལམ་ངེས་པ་ཞེས་བྱ་བ་བཞུགས་སོ། །
མཛད་པ་མི་གསལ།

༄༅། །རྒྱ་གར་སྐད་དུ། སིདྡྷ་སཏ་མཱརྒ་ནིརྣ་ལཾ་ཏ། བོད་སྐད་དུ། གྲུབ་པ་དམ་པའི་ལམ་ངེས་པ། བཅོམ་ལྡན་འདས་འཇིག་རྟེན་དབང་ཕྱུག་ལ་ཕྱག་འཚལ་ལོ། །ཁ་སར་པཱ་ཎི་འཇིག་རྟེན་དཔལ། །ཐུགས་རྗེ་ཆེན་པོ་སྟོན་པའི་མཐུས། །གདུལ་དཀའི་རང་སེམས་འདུལ་བ་ལ། །སྙིང་པོ་བླ་མེད་རྣམ་གསུམ་ཐོབ། །ཀྱེ་མའོ་འཛམ་གླིང་སྐྱེ་བོ་ཉོན། །འགྲོ་བའི་བཤེས་གཉེན་འདི་སྐད་སྨྲ། །གང་ཞིག་འཆིང་བར་བྱེད་པའི་རྒྱུ། །དེ་ཉིད་གྲོལ་བར་བྱེད་པའི་ལམ། །སྡུག་བསྔལ་རྒྱ་མཚོ་སྒྲོལ་བའི་གྲུ། །ཐུབ་པའི་བསྟན་པ་རིན་པོ་ཆེ། །དེ་ཡི་ངོ་བོ་ལམ་དང་ཐབས། །བཤེས་གཉེན་ཀུན་དགའི་གདམས་པ་ཡིན། །ཨེ་མ་ཧོཿ མི་ལུས་རིན་ཆེན་རྙེད་པར་དཀའ། །རྙེད་དཀའི་དལ་འབྱོར་སྤྲིན་ལྟར་གཡོ། །འཁོར་བ་ཐམས་ཅད་སྡུག་བསྔལ་ཏེ། །རང་སེམས་མྱ་ངན་འདས་པ་ཡིན། །རྒྱ་མཚོར་བྱིང་བས་རྙེད་པའི་གྲུ། །ཆུ་རྒྱུན་དྲག་པོའི་དཔའ་དང་ནི། །དུག་ཅན་སྦྲུལ་གྱི་ཚང་བཞིན་དང༌། །སྟོན་གྱི་ནམ་མཁའི་དགུང་བཞིན་ནོ། །ལོངས་སྤྱོད་ཅི་འདྲ་ཁྱིམ་གྱི་སྦྲ། །ཤེས་པ་ཅི་འདྲ་ཚོང་ཁང་མི། །རང་ལུས་ཅི་འདྲ་སྦྲུལ་གྱི་པགས། །ཚེ་སྲོག་ཅི་འདྲ་རི་གཟར་ཆུ། །ཀྱེ་མའོ་མི་རྟག་སྲིན་པོ་ཡི། །ཁར་ཆུད་མ་གྱུར་དེ་སྲིད་བར། །གྲགས་དག་སྲིད་པ་རུ་ལྡོག་ལ། །བསྒྲིམ་པར་གྱིས་ཤིག་བཞིན་བཟང་དག །སྒྱུ་མའི་གྲོང་ཁྱེར་ཡངས་པ་ན། །རྨི་ལམ་སྐྱེས་བུ་ལོངས་སྤྱོད་པ། །སེམས་ཉིད་རྟེན་ཅིང་འབྲེལ་བར་འབྱུང༌། །སྣང་སེམས་དེ་ལྟར་ཤེས་པར་བྱ། །ལྟོས་ཤིག་ལུས་ནི་ཆུ་ཤིང་འདྲ། །ངག་ནི་བྲག་ཅ་མཁའ་འདྲའི་ཡིད། །རྡུལ་ཙམ་དམིགས་པ་ཡོད་མིན་ན། །བུ་དག་གང་ལ་སུ་ཞིག་འཆིང༌། །ཡུ་བུ་ཐམས་ཅད་ང་སྙམ་དང༌། །ངའོ་སྙམ་དང་གཞན་སྙམ་དང༌། །གཞན་གྱི་འོ་ཞེས་ལོག་རྟོག་པ། །འདི་དག་ཇི་ལྟར་གང་དུ་དོག །ཇི་ལྟར་རྨི་ལམ་བུ་ཤི་བ། །བུ་ཉིད་མེད་ན་དེ་ཤི་ཡང༌། །བདེན་པར་ཡོད་པ་མ་ཡིན་པ། །དེ་བཞིན་ཡུ་བུའི་འཛིན་པ་ཡང༌། །ཆོས་ཀུན་རྨི་ལམ་འདྲ་བའི་ཕྱིར། །ཟས་གོས་ནོར་དང་གྲོགས་བཤེས་དགྲ། །སྣ་ཚོགས་སྣང་བ་འདི་དག་ཀུན། །སྒྱུ་མ་ཡི་ནི་རྟ་གླང་བཞིན། །གང་ཤར་སོར་གཞག་དྲན་པ་ཡིས། །དྲན་པ་རང་གྲོལ་བྲལ་བ་སྟེ། །བྲལ་བ་རོ་མཉམ་ལྷུན་གྱིས་གྲུབ། །སྙིང་པོའི་གསེབ་ལམ་རྣམ་པ་གསུམ། །

༄༅། །རང་གིས་སེམས་ཀྱི་མདུད་པ་དགྲོལ་བའི་གདམས་པ་ཞེས་བྱ་བ་བཞུགས་སོ། །
མི་ཏྲ་ཨ་ནནྡས་མཛད། 

༄༅། །རྒྱ་གར་སྐད་དུ། སྭ་ཙིཏྟ་ཡོ་གི་གྲནྠ་ཀ་ཏ་ཨུ་པ་དེ་ཤ །བོད་སྐད་དུ། རྣལ་འབྱོར་པ་རང་གི་སེམས་ཀྱི་མདུད་པ་དགྲོལ་བའི་མན་ངགབཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །ཨེ་མའོ་གདོད་ནས་མ་སྐྱེས་པ། །འཁོར་དང་འདས་པའི་བྱེད་རྒྱུ་ཅན། །གཞན་མིན་རང་གི་སྙིང་དབུས་ནས། །བླ་མའི་ཞལ་ལས་ཤེས་པར་འགྱུར། །ཀྱེ་ཧོཿབཞིན་བཟང་ང་ལ་ཉོན། །གང་གིས་འཆིང་བར་བྱེད་པའི་རྒྱུ། །དེ་ཉིད་གྲོལ་བར་བྱེད་པའི་ལམ། །འདི་ན་འཆིང་བ་གང་ཡང་མེད། །རྨི་ལམ་གྲོང་ཁྱེར་ཡངས་པ་ན། །སྒྱུ་མའི་སྐྱེས་བུ་ལོངས་སྤྱོད་པ། །ལོངས་སྤྱོད་དུས་ན་ལོངས་སྤྱོད་མེད། །སྣང་སེམས་དེ་ལྟར་ཤེས་པར་བྱ། །སྣ་ཚོགས་སྣང་བ་རང་གི་སེམས། །དེ་ནི་སྤྲུལ་པའི་ཚོགས་འདུས་བཞིན། །རང་སེམས་དབང་པོའི་གཞུ་འདྲ་བ། །གཉུག་མ་འོད་གསལ་ལྷུན་གྱིས་གྲུབ། །དགེ་ཤར་ཐམས་ཅད་དེ་ཡིན་ཏེ། །དེ་ནི་གང་དུའང་མ་ཤར་བའོ། །དེ་ཕྱིར་གང་སྐྱེས་དེ་མ་སྐྱེས། །མ་སྐྱེས་པ་ཉིད་སྐྱེ་བའི་ཚུལ། །མེ་ལོང་གཟུགས་དང་པི་ཝང་སྒྲ། །དགེ་སློང་སྤྲུལ་པ་རྫུ་འཕྲུལ་བཞིན། །ཡོད་དང་མེད་དང་སྐྱེ་འགག་དང༌། །འགྲོ་འང་མཚན་ཉིད་རྟོགས་པར་གྱིས། །སྒྱུ་མ་ཡི་ནི་རྟ་གླང་ལྟར། །སྣང་བ་རྟེན་ཅིང་འབྲེལ་བར་འབྱུང༌། །དེ་ཉིད་སྟོན་གྱི་མཁའ་བཞིན་དུ། །འོད་གསལ་ཆོས་གསུམ་སྦྱར་བར་བྱ། །ཨེ་མའོ་རྣལ་འབྱོར་རྒྱལ་པོ་ཆེ། །ཨེ་མའོ་མ་བཅིངས་མ་གྲོལ་བའོ། །ཨེ་མའོ་མ་སྤངས་ལྷུན་གྱིས་གྲུབ། །ཨེ་མའོ་ཨེ་མ་བདེ་བ་ཆེ། །མ་རྟོགས་འགྲོ་ལ་རང་དབང་དུ། །སྙིང་རྗེ་ཆེན་པོའི་དབང་གིས་ན། །དམིགས་མེད་རྣམ་ཀུན་ཡོངས་རྫོགས་པའི། །བསོད་ནམས་ཡེ་ཤེས་ཕུན་ཚོགས་འགྱུར། །རང་གི་སེམས་ཀྱི་མདུད་པ་དགྲོལ་བའི་གདམས་པ་རྫོགས་སོ།། །།བླ་མ་མི་ཏྲ་ཨ་ནནྡ་ཞེས་བྱ་བ་སྦས་པའི་སངས་རྒྱས་དེ་ཉིད་བོད་ཡུལ་ཁ་བ་ཅན་གྱི་མཐིལ་བཀྲ་ཤིས་ཀྱི་ཚོང་འདུས་ཆེན་པོ་མགུར་མོ་རིན་པོ་ཆེའི་གླིང་དུ་བྱོན་པའི་ཚེ། མདོ་སྔགས་ཀྱི་བདག་པོ་ཆེན་པོ་རྒྱ། འབྲེ། ལམ། ལོ། དྲོ། གཤེན་དྲུག་གིས་ཞུས་པའི་དོན་དུ་གསུངས་པ་ཕྱག་རྒྱ་ཆེན་པོ་ཆིག་ཆོད་ཀྱི་དོ་ཧ་གནུབས་ལོ་ཙཱ་བས་བསྒྱུར་བའོ། །

༄༅། །ཏིང་ངེ་འཛིན་གྱི་དབང་བསྐུར་བ་ཞེས་བྱ་བ་བཞུགས་སོ། །
གནུབས་ལོ་ཙཱ་བས་བགྱུར། 

༄༅། །རྒྱ་གར་སྐད་དུ། ས་མཱ་དྷི་ཨ་བྷི་ཥེ་ཀ །བོད་སྐད་དུ། ཏིང་ངེ་འཛིན་གྱི་དབང་བསྐུར་བ། དཔལ་འཇིག་རྟེན་དབང་ཕྱུག་འཁོར་ལོས་སྒྱུར་བ་ལ་ཕྱག་འཚལ་ལོ། །གང་ཞིག་དཔལ་ལྡན་བདུད་བཞིན་དགྲ་བཅོམ་བྱང་ཆུབ་མཆོག་དབང་ཉིད་བརྙེས་ནས། །ཐུགས་རྗེས་མི་སྙེལ་ལུས་ཅན་གཞན་ཡང་ཞི་བ་བླ་མེད་ལམ་བཟང་དུ། །སྨིན་མཛད་དབང་སྩོལ་ས་གསུམ་བདག་པོ་སྤྱན་རས་གཟིགས་དབང་ལ་བཏུད་དེ། །སྐལ་ལྡན་ཏིང་འཛིན་ཡེ་ཤེས་སེམས་སྤྱོད་རྣམ་དག་དབང་བསྐུར་ཆོ་ག་བཤད། །ཡིད་འོང་གནས་སུ་བདེ་བ་ཡི། །རྐྱེན་ཚོགས་དམ་ཚིག་ཀུན་ལྡན་པས། །སྙིང་རྗེ་ཆེན་པོ་མདུན་བཞག་ལ། །གུས་པས་སྔོན་དུ་གསོལ་བ་གདབ། །འདོམ་གང་སྲིད་འཕགས་ནམ་མཁར་ནི། །ཐུབ་པ་ཆེན་པོ་འཁོར་ལོས་སྒྱུར། །བདེ་ཆེན་ཡུམ་དང་ལྷན་ཅིག་སྐྱེས། །དཔག་མེད་སྲས་བཅས་བསྒོམ་པར་བྱ། །སྣ་ཚོགས་དངོས་ཀུན་མཆོད་པའི་སྤྲིན། །ཀུན་ཏུ་བཟང་སྤྱོད་ཇི་བཞིན་དུ། །མཆོད་བྱས་སྡིག་པ་བསལ་ནས་སུ། །རྣམ་དག་དབང་བསྐུར་དེ་རྗེས་ནོད། །ལྷ་དང་བདག་གནས་རྣམ་གསུམ་དུ། །རྡོ་རྗེའི་འབྲུ་གསུམ་མངོན་བསམས་ལ། །དད་དང་ཐུགས་རྗེ་དམ་ཚིག་གིས། །ཁ་དོག་རིམ་གསུམ་འོད་ཟེར་དབྱུང༌། །སྐུ་མཆོག་སྙིང་པོ་ཨོཾ་ལས་འོད་ཟེར་དཀར་པོ་དང༌། །གསུང་རྒྱུན་དྲི་མེད་ཨཱཿལས་དེ་བཞིན་དམར་བའི་འོད། །རྣམ་དག་ཐུགས་བདག་ཧཱུཾ་ལས་རྣམ་འཕྲོས་རབ་སྔོ་ཟེར། །བདག་ལུས་ངག་ཡིད་གནས་གསུམ་ལ་རེག་དྲི་གསུམ་སེལ། །དེ་རྗེས་བདུད་རྩི་དཀར་དམར་སྔོ། །དག་བྱེད་རྣམ་གསུམ་མན་ངག་བཞིན། །དེ་འོག་ཡེ་ཤེས་རྣམ་གསུམ་བྱུག །མཐར་ནི་གཉིས་མེད་བཞི་པའོ། །ཤིན་ཏུ་གསང་བ་བདེ་བ་ཆེ། །ཐིག་ལེ་གསུམ་རྒྱུན་སྦྱོར་བ་ནི། །དེ་རྗེས་བློ་གྲོས་ཆེན་པོས་བསྒོམ། །དབང་བསྐུར་ནས་ནི་ལེགས་པར་རོལ། །ཏིང་ངེ་འཛིན་གྱི་དབང་བསྐུར་བ་རྫོགས་སོ།། །།གནུབས་ལོ་ཙཱ་བས་བསྒྱུར་བའོ། །

༄༅། །ན་མོ་བུདྡྷཱ་ཡའི་འགྲེལ་པ་བཞུགས་སོ། །
མཛད་པོ་མི་གསལ། 

༄༅། །ན། སྐྱེ་བ་མེད་ཅིང་འགག་པ་མེད། །གཟུགས་མེད་གཟུགས་དང་ལྡན་པའང་མེད། །འཁོར་མེད་མྱ་ངན་འདས་པའང་མེད། །ཡི་གེ་ན་ཡིས་བརྗོད་པའོ། །མོ། གཏི་མུག་རྟག་ཏུ་འཇིག་པར་བྱེད། །ཐར་པ་གཅིག་པུ་ལེགས་པར་སྟེར། །བདུད་དང་ཉོན་མོངས་འཇོམས་པར་བྱེད། །ཡི་གེ་མ་ཡིས་བརྗོད་པའོ། །བུད། སངས་རྒྱས་ཀྱིས་ནི་ཕ་རོལ་གཤེགས། །སངས་རྒྱས་འགྲོ་བ་ཕན་པ་མེད། །སངས་རྒྱས་ཉོན་མོངས་དག་པ་ནི། །ཡི་གེ་བུད་ཀྱིས་བརྗོད་པའོ། །དྷཱ། ཆོས་རྣམས་ཐམས་ཅད་འཛིན་པ་ཡིས། །ཆོས་ཀྱི་དབྱིངས་དང་བཅས་པར་ནི། །ཆོས་རྣམས་ཉིད་ནི་ཆོས་ཀྱི་མཆོག །ཡི་གེ་དྷཱ་ཡིས་བརྗོད་པའོ། །ཡ། ཇི་ལྟར་གནས་པ་དེ་བཞིན་འཇིག །ཇི་ལྟར་འཇིག་པ་དེ་བཞིན་གནས། །ཇི་ལྟར་སྨྲས་པ་དེ་བཞིན་བྱེད། །ཡི་གེ་ཡ་ཡིས་བརྗོད་པའོ། །ན་མོ་བུདྡྷཱ་ཡའི་འགྲེལ་པ་རྫོགས་སོ།། །།

༄༅། །དཔལ་བདེ་ཆེན་གྲུབ་པ་ཞེས་བྱ་བ་བཞུགས་སོ། །
སློབ་དཔོན་ཀ་ལ་པས་མཛད།

༄༅། །རྒྱ་གར་སྐད་དུ། ཤྲཱི་མ་ཧཱ་སུ་ཁ་སིདྡྷི་ན་མ། བོད་སྐད་དུ། དཔལ་བདེ་ཆེན་གྲུབ་པ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །དཔེ་མེད་འོད་གསལ་ཡུལ་འདས་བརྗོད་བྱ་མེད། །མཚོན་བྱ་མཚོན་བྱེད་དྲི་མེད་གཞི་དང་བྲལ། །གཉིས་མེད་བརྗོད་བྲལ་དབྱེར་མེད་ཆོས་སྐུ་ནི། །ཀུན་རྫོབ་ལ་བརྟེན་སྙིང་རྗེའི་དབང་གིས་ནི། །རྨོངས་པ་རྣམས་ལ་ཕན་ཕྱིར་བཀའ་བཤད་བྱ། །རྒྱུ་འབྲས་འདས་པ་ཆོས་ཀྱི་སྐུ། །མ་གྲུབ་སྒོམ་དང་བསྒོམ་རྒྱུ་མེད། །ཐོག་མེད་མཐའ་དབུས་བྲལ་བ་དེ། །ཆོས་དང་ལྟེ་བར་བཅུ་དྲུག་གི །པདྨའི་ཟེའུ་འབྲུའི་དབུས་སུ་ནི། །འབྱུང་ལྔའི་ཐིག་ལེ་ཁ་དོག་ལྡན། །ཉི་ཟླ་ཁ་སྦྱོར་རྡོ་རྗེའི་དབུས། །པདྨའི་འོད་ཟེར་ཤེས་རབ་སྟེ། །རྡོ་རྗེའི་འོད་གསལ་ཐབས་ཡིན་ནོ། །དཀྱིལ་འཁོར་དྲུག་ནི་རིམ་གྱིས་བལྟས། །བདུན་པའི་རང་བཞིན་ཉམས་ལ་ཤར། །དུག་ལྔའི་སྒྲིབ་པ་དག་འགྱུར་རོ། །ཁ་ཅིག་ཐིག་ལེའི་ངོ་བོ་སྟེ། །ཁ་ཅིག་སྟོང་པ་ཉིད་དུ་འདོད། །ཁ་ཅིག་ཁྱབ་བྱེད་གཟུགས་ལྡན་པ། །ལ་ལ་ཞི་བའི་ཉམས་དང་ལྡན། །ཡང་དག་ཕྱག་རྒྱ་སྤྲུག་དང་འདར། །གླུ་དང་གར་དང་རོལ་མོ་དང༌། །ལྷ་དང་བཟླས་པ་རྫོགས་པ་སྟེ། །ལ་ལ་དཀྱིལ་འཁོར་བྲི་བ་དང༌། །འདས་དང་མ་འོངས་ད་ལྟར་བ། །དབང་བསྐུར་རིམ་པ་ལ་སོགས་ནི། །དད་ཕྱིར་བསྟན་པས་ཡང་དག་མིན། །རང་བཞིན་དྲི་མེད་མཐའ་དབུས་བྲལ། །རང་ལུས་དཀྱིལ་འཁོར་སེམས་ཉིད་ཡིན། །ཕུང་པོ་ཁམས་ཀྱི་ཆོན་རྩི་ཡིས། །སྐུ་གསུང་ཐུགས་ཀྱི་རྣམ་གསུམ་ནི། །རང་བཞིན་རྡུལ་ཆོན་དཀྱིལ་འཁོར་རོ། །ལྟེ་དབུས་རང་བཞིན་ཆོས་ཀྱི་དབྱིངས། །ཤར་དུ་མེ་ལོང་ཡེ་ཤེས་ཏེ། །ཐིག་ལེ་ཟླ་བའི་རང་བཞིན་གནས། །སོ་སོར་རྟོག་པའི་ཡེ་ཤེས་ནི། །ཟླུམ་པོའི་བིནྡུ་ནུབ་ཏུའོ། །ཡེ་ཤེས་ཆེན་པོ་མཉམ་པ་ཉིད། །བློ་འདས་ལྷོ་རུ་གྲུ་གསུམ་མོ། །བྱ་བ་ནན་ཏན་གྲུ་བཞི་ནི། །བྱང་དུ་གནས་ཏེ་ལྷ་བསྒོམ་མོ། །དེ་ཕྱིར་གཞལ་ཡས་གྲུ་བཞི་སྟེ། །དྲན་པ་བཞི་དང་སྒོ་བཞིར་ལྡན། །མི་བསྐྱོད་པ་ཡི་རང་བཞིན་གྱི། །དབུས་སུ་འོད་ཟེར་བརྒྱད་ཡིན་ནོ། །སྐུ་གསུང་ཐུགས་ཀྱི་རང་བཞིན་ཡིན། །དེ་ནི་བྱང་སེམས་གཉིས་མེད་དོ། །དཀྱིལ་འཁོར་བསྟན་ནས་སྦྱིན་སྲེག་ནི། ལྷ་ཉིད་ཚིམ་ཕྱིར་བཤད་པར་བྱ། །གཉིས་སུ་མེད་པའི་སེམས་ཉིད་འདི། །རང་བཞིན་ཧོམ་ཁུང་ཤེས་པར་བྱ། །ཕུང་པོ་ལྔ་བདག་བུད་ཤིང་གིས། །སེམས་ཀྱི་མེ་ནི་སྦར་བྱས་ལ། །དུག་ལྔའི་རྟོགས་པ་བསྲེག་པར་བགྱིས། །དེ་ལྟར་སྦྱིན་སྲེག་བཤད་བྱས་ནས། །ད་ནི་རབ་གནས་བསྟན་པར་བྱ། །ཕུང་པོ་གཞལ་ཡས་ཁང་གི་དབུས། །རབ་ཏུ་བརྟན་པའི་སེམས་ཉིད་ནི། །མི་གཡོ་རང་བཞིན་གྲུབ་པ་མེད། །དེ་ཡི་རང་བཞིན་རབ་གནས་སོ། །རྣལ་འབྱོར་སྔགས་ཀྱི་མཚན་ཉིད་ལ། །དངོས་དང་དངོས་མེད་མཚན་མ་བྲལ། །སྐུ་གསུང་ཐུགས་ཀྱི་གསང་བ་ནི། །སེམས་ཉིད་སྟོང་པའི་སྔགས་ཡིན་ནོ། །རང་བཞིན་རྣལ་འབྱོར་གནས་ལུགས་ནི། །ཕུང་པོ་ལྔ་ལ་བརྟེན་བྱས་ལ། །བདག་གམ་གཞན་ཉིད་སྒྲོལ་མཛད་པ། །སེམས་ཀྱིས་སེམས་ཉིད་མཚོན་པ་འདི། །དེ་ནི་རང་བཞིན་ལྷ་ཉིད་དོ། །ཕྱག་རྒྱ་ཆེན་པོ་དེ་ཉིད་དེ། །སྐུ་གསུང་ཐུགས་ལ་རྒྱས་གདབ་བོ། །སྣ་རྩེར་མིག་གཏད་སྐྱིལ་ཀྲུང་དུ། །མཉམ་བཞག་ཕྱག་རྒྱར་ལྡན་པ་ཡིས། །བློར་ལྡན་སྔགས་བཤད་ཉམས་ལེན་བྱ། །རྣམ་པར་རྟོག་མེད་སེམས་ཉིད་འདི། །རྣལ་འབྱོར་གང་ཞིག་རྟོགས་གྱུར་ན། །དེ་ནི་དེ་ཡི་སྐད་ཅིག་མར། །སངས་རྒྱས་རྣམས་དང་འཕྲད་འགྱུར་རོ། །སྣ་རྩེའི་ཐིག་ལེ་ལ་སོགས་ནི། །བདག་གིས་ཐོག་མར་བཤད་བྱས་པས། །དེ་ནི་ཀུན་རྫོབ་དོན་དམ་མིན། །རཀྟ་ཤུ་ཀྲ་ནཱ་ས་དང༌། །མི་བསྐྱོད་རྣམ་སྣང་བདེར་གཤེགས་རྣམས། །མཐའ་འཁོབ་ཀླ་ཀློའི་སྐད་ཡིན་ཏེ། །རྟོག་མེད་དམ་ཚིག་སེལ་ཕྱིར་རོ། །དཔལ་བདེ་ཆེན་གྲུབ་པའི་རྣལ་འབྱོར་ཞེས་བྱ་བ་སློབ་དཔོན་ཀ་ལ་པས་གསུངས་པ་རྫོགས་སོ།། །།སྒྲུབ་ཐབས་བདུན་པོ་འདི་རཏྣ་ཕ་ལའི་རང་འགྱུར་རོ། །

༄༅། །རང་གི་སེམས་ངལ་བསོ་བའི་མན་ངག་གི་ཚིགས་སུ་བཅད་པ་ཉི་ཤུ་རྩ་ལྔ་པ་ཞེས་བྱ་བ་བཞུགས་སོ། །
ཇོ་བོ་སྤྱན་རས་གཟིགས་དབང་ཕྱུག་གིས་མཛད།

༄༅། །རྒྱ་གར་སྐད་དུ། སྭ་ཙིཏྟ་བཻ་ཤྲཱ་མ་ཨུ་པ་དེཤ་པཉྩི་བིཾ་ཤ་ཏི་ཀཱ་གཱ་ཐཱ་ནཱ་མ། བོད་སྐད་དུ། རང་གི་སེམས་ངལ་བསོ་བའི་མན་ངག་གི་ཚིགས་སུ་བཅད་པ་ཉི་ཤུ་རྩ་ལྔ་པ་ཞེས་བྱ་བ། དཔལ་རྡོ་རྗེ་སེམས་དཔལ་ལ་ཕྱག་འཚལ་ལོ། །ཨེ་མའོ་གདོད་ནས་མ་སྐྱེས་པ། །འཁོར་དང་འདས་པའི་བྱེད་རྒྱུ་ཅན། །གཞན་མིན་རང་གི་སྙིང་དབུས་གནས། །བླ་མའི་ཞལ་ལས་ཤེས་པར་འགྱུར། །གང་སྐྱེས་གཉུག་མ་ཉིད་ཡིན་ཕྱིར། །གང་ཤར་དྲན་པ་མ་བརྗེད་ན། །དེ་ཤར་སྟོང་པ་ཉིད་དག་ཏུ། །རྣལ་འབྱོར་རྒྱལ་པོར་གདོན་མི་ཟ། །གང་ཤར་ཐམས་ཅད་དེ་ཡིན་ཏེ། །དེ་ནི་གང་དུའང་མ་ཤར་བའོ། །དེ་ཕྱིར་གང་སྐྱེས་དེ་མ་སྐྱེས། །མ་སྐྱེས་པ་ཉིད་སྐྱེ་བའི་ཚུལ། །གཡས་བརྐྱང་གཡོན་བསྐུམ་སྡིགས་མཛུབ་གཏད། །རྡོ་རྗེའི་བལྟ་བས་བལྟས་ནས་ནི། །རྟ་མཆོག་དལ་བུས་འགྲོ་འོང་ལ། །གནས་ན་དུ་མ་གཅིག་ཏུ་བྱ། །རྐང་པ་རྒྱ་མཚོ་ཆེ་ལ་གཞག །ལག་པས་ས་སྟེང་ཀུན་ཏུ་ཉུལ། །མིག་གཉིས་ནམ་མཁར་བལྟ་བྱ་སྟེ། །ཡིད་ནི་གང་དུའང་མི་གཡོའོ། །སྒེག་མོའི་མེ་ལོང་སྟོབས་ཀྱི་གྱད། །ཁྲི་བཙུན་རྒྱལ་པོའི་བཙུན་མོ་དང༌། །ཕྱག་དར་བ་དང་སྨད་འཚོང་བཞིན། །གཅིག་པུར་གྲོགས་དང་འགྲོགས་པར་བྱོས། །སྟག་དང་སེང་གེ་གླང་ཆེན་དང༌། །རྔ་མོ་ཁྲི་སྙན་སྤྲེའུ་དང༌། །ཙནྡན་སྡོང་པོ་མི་རོ་ལྟར། །མཁས་པས་སྟོང་ཉིད་རྣལ་འབྱོར་བྱ། །རི་གཟར་ཆུ་དང་རྒྱ་མཚོ་ཆེ། །བུ་གཅིག་མ་དང་གླང་པོ་སྐྱོང༌། །གངས་རི་དག་དང་ཤེལ་དག་བཞིན། །དམིགས་བྲལ་གྱུར་ན་གཞི་ཚུགས་པའོ། །ཐོག་མ་བར་དང་མཐར་རིམ་བཞིན། །རྩ་བ་ངོ་བོ་བྱེད་བྲལ་བ། །རྨི་ལམ་གྱི་ནི་མར་མེ་བཞིན། །སྙིང་བརྩེ་མི་གཡོ་གོམས་པས་འགྲུབ། །འགྲོ་འོང་གནས་ནི་སྐྱེ་གནས་འགག །རྣམ་དག་སྟོང་པ་ཉིད་རྣམ་གསུམ། །བདེ་ཆེན་འོད་གསལ་རྣམ་མི་རྟོག །བློ་བཟང་རྣམས་ཀྱིས་མཉམ་པར་བཞག །སྙིང་རྗེ་ཆེན་པོ་མདུན་བཞག་སྟེ། །དེ་ཉིད་མ་ཡེངས་རྟག་བལྟ་ཞིང༌། །ལྷ་དང་བླ་མའི་སྦྱོར་བ་ཡིས། །སྒྲུབ་པ་པོ་ནི་ངལ་བསོ་བྱ། །བུ་ཉོན་ཁྱོད་གང་རྣམ་པར་རྟོག །འདིར་བདག་མ་བཅིངས་མ་གྲོལ་ཕྱིར། །མ་ཡེངས་མ་བཅོས་རང་གར་ནི། །ཀྱེ་ཧོཿདུབ་པ་ངལ་སོས་ཤིག །གཟུགས་བརྙན་གཟུགས་དང་བྲག་ཅའི་སྒྲ། །དངོས་དང་རྨི་ལམ་དྲན་པའི་ཡིད། །ཏིང་ངེ་འཛིན་དང་འབྲེལ་བ་དང༌། །ཟད་པར་གོམས་པའི་སྦྱོར་བའོ། །སོ་སོར་རྟོག་དང་རྟེན་བྲལ་དང༌། །རྟག་ཏུ་རྒྱུན་མི་འཆད་སྒོམ་པ། །གསེར་བཞིན་མེ་བཞིན་ནམ་མཁའ་བཞིན། །ཤེས་བྱེད་ཞི་བྱེད་དག་པར་བྱེད། །སྣང་མེད་དེ་སྣང་རྐྱེན་གྱིས་སྣང༌། ནམ་མཁའ་མེ་ལོང་ཤེལ་བཞིན་ཏེ། །ཏིང་ངེ་འཛིན་དང་ཡེ་ཤེས་དང༌། གཟུགས་ཀྱི་སྒོ་ཡིས་དེ་རྟོགས་བྱེད། །མཐོང་བ་མཉམ་བཞག་འོད་གསལ་ཏེ། །དེ་ཚེ་དེ་མཐོང་དེ་མ་སྐྱེས། །ཤིན་ཏུ་མི་རྟོག་རྩེ་གཅིག་གནས། །གཡེང་བའི་རྡུལ་དང་བྲལ་བ་ཉིད། །རླུང་ནི་གར་འགྲོ་དེར་སེམས་འགྲོ། །དེ་ལུས་ཁྱིམ་ནང་བཙོན་བཟུང་ནས། །ཡིད་ཀྱི་སྐྱེས་བུ་གསད་བྱས་ན། །དེ་མེད་སེམས་ནི་གང་དུ་འགྲོ། །ཐམས་ཅད་རང་བཞིན་མ་བཅོས་པ། །ཀུན་རྟོག་ཐམས་ཅད་རྐྱེན་གྱི་དབང༌། །རང་བཞིན་གསུམ་གྱིས་དེ་ཤེས་ན། །ཀུན་རྟོག་ཀུན་རྟོག་མེད་པར་བྱེད། །མཐོང་བས་གྲུབ་དང་བཤིག་པ་དང༌། །མེད་ཅེས་རྣམ་པར་རྟོག་པར་ཟད། །འདི་ལ་གདོད་ནས་ཅི་ཡང་མེད། །བུ་ཀྱེ་ནམ་མཁའ་བསྒོམ་པར་བྱོས། །ག་བུར་དང་ནི་དེ་ཡི་དྲི། །ཕན་ཚུན་དེ་མེད་དེ་ཡང་མེད། །དེ་བཞིན་རྐྱེན་དང་རྐྱེན་བྲལ་གང༌། །སོ་སོ་མ་ཡིན་རང་གར་བསྒོམ། །མཉམ་པའི་སེམས་ཀྱི་གཡོ་བ་འགོག །མི་མཉམ་དྲན་པས་འཆིང་བར་བྱེད། །དེ་ཚེ་དེ་དང་བྲལ་མཉམ་གཞག །རྣམ་པར་རྟོག་པ་གསོད་པར་བྱེད། །ཁྲུས་བྱས་ནམ་མཁའི་གོས་གྱོན་ལ། །རྣམ་པར་རྟོག་པ་སྦྱིན་སྲེག་བྱ། །དྲན་པའི་ཐལ་བ་འཇུག་ངོགས་སུ། །ཆུ་ཀླུ་ལྷན་ཅིག་སྦྱང་བར་གྱིས། །སྣོད་བཅུད་རླུང་རྒྱུན་བརྟན་གཡོ་མཁའ། །ཉི་མ་ཟླ་བ་སྒྲ་གཅན་འཛིན། །མེ་ཁྱེར་ཆར་དང་བུང་བའི་དཔེས། །དམ་ཚིག་ཕྱག་རྒྱ་དབང་དུ་འགྱུར། །སྣ་ཚོགས་ཡིད་ཀྱི་མེ་ཏོག་ལས། །དགའ་བ་རྣམ་བཞིའི་བཅུད་བླངས་ཏེ། །ལྷན་ཅིག་སྐྱེས་པའི་རོ་མྱངས་པས། །ཡིད་ཀྱི་སྐྱེས་བུ་ཚིམ་པར་འགྱུར། །ལུས་རླུང་རྩ་ཆེན་ཕྱག་རྒྱ་ཡིས། །ལུས་ངག་ཡིད་ནི་བཅིང་བར་བྱ། །དྲད་ཐོབ་པ་ལ་ཐོགས་པ་མེད། །ཀུན་སྤྱོད་ངེས་པར་མི་བྱའོ། །རྣལ་འབྱོར་པ་རང་གི་སེམས་ངལ་བསོ་བར་བྱེད་པའི་མན་ངག་གི་ཚིགས་སུ་བཅད་པ་ཉི་ཤུ་རྩ་ལྔ་པ་ཞེས་བྱ་བ་དེ་ཁོ་ན་ཉིད་རྣལ་དུ་མཚོན་པར་བྱེད་པའི་དོ་ཧ་རྫོགས་སོ།། །།ཇོ་བོ་སྤྱན་ར་ས་གཟིགས་དབང་ཕྱུག་ལས་མན་ངག་གི་ཚིགས་སུ་བཅད་པ་འདི་ཉིད་དངོས་སུ་གསན་ནས་གྲུབ་པ་བརྙེས་པའི་རྣལ་འབྱོར་གྱི་དབང་ཕྱུག་ཆེན་པོ་ཤྲི་ཛ་ག་ཏ་མི་ཏྲ་ཨ་ནནྡ་དང༌། ལོ་ཙཱ་བ་བྱམས་པའི་དཔལ་གྱིས་དཔལ་གུ་ལང་གསེར་ཁང་གི་ནགས་ཁྲོད་ཨཾ་བ་ར་པར་ཏའི་བསིལ་ཁང་དུ་བསྒྱུར་བའོ། །

༄༅། །རྟོགས་པ་བརྗོད་པ་སུམ་ཅུ་པ་ཞེས་བྱ་བ་བཞུགས་སོ། །
རྣལ་འབྱར་གྱི་དབང་ཕྱུག་མི་ཏྲ་ཛོ་ཀིས་མཛད། 

༄༅། །རྒྱ་གར་སྐད་དུ། ཏྲིཾ་ཤཏྟི་ཨ་བ་བྷ་ཥ། བོད་སྐད་དུ། རྟོགས་པ་བརྗོད་པ་སུམ་ཅུ་པ། ཇོ་བོ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། རྡོ་རྗེ་འཛིན་པ་ཚངས་དབང་གཙུག །ཆུ་སྐྱེས་ཆེ་དབུས་འཇིག་རྟེན་མགོན། །འོད་ཟེར་རྒྱུན་གྱིས་དབང་བསྐུར་བས། །ཨེ་མ་དྲི་གསུམ་དག་མཛད་རྨད། །བརྟན་པའི་ལུས་ནི་རི་བོ་འདྲ། །སྤྲོས་བྲལ་སེམས་ནི་ནམ་མཁའ་སྟེ། །གཡོ་བའི་སེམས་ནི་རླུང་རྒྱུན་བཅིངས། །ཚུལ་འདིས་རྣལ་འབྱོར་བདག་ལེགས་གྲོལ། །ཡིད་ནི་ཁྱབ་འཇུག་ནམ་མཁའ་སྟེ། །འཁོར་ལོ་ལྔ་ཡི་རང་བཞིན་ལུས། །སྲོག་རྩོལ་ཉི་མ་ཟླ་བ་གཉིས། །བདེ་ཆེན་རྡོ་རྗེའི་ཞགས་པས་བཅིངས། །དྲི་མ་ལྔ་ནི་ཡེ་ཤེས་སྦྱངས། །ལུས་ངག་ཡིད་གསུམ་སྐུ་གསུང་ཐུགས། །དེ་དག་མ་བཅོས་སྐྱེ་བ་མེད། །ཨེ་མ་འདི་ན་བསྒོམ་བྱ་གང༌། །རྒྱ་མཚོའི་སྙིང་པོ་མེ་འབར་བས། །རི་རབ་སྲོག་ཤིང་ཤིང་རྟ་བརྒྱུད། །ཚངས་དབང་རྩེ་ནས་ཆར་རྒྱུན་འབབས། །ཐབས་ཀྱིས་ཐབས་བྲལ་དེ་ལ་ལྟོས། །གང་མ་རིག་པ་དེ་སྟོང་ཉིད། །ཀུན་ནས་དཀྲིས་པ་བདེ་བའི་ཚལ། །ཞེ་སྡང་འབར་བས་འོད་གསལ་ཆེ། ལྷ་མཆོག་མི་དེ་གང་གིས་འཆིང༌། །ལྟེ་བའི་མར་མེས་མུན་པ་བསལ། །སྙིང་གར་ཤེས་རབ་པདྨ་རྒྱས། །སྤྱི་གཙུག་ཡེ་ཤེས་བདེ་ཆེན་འཛག །ད་ནི་རང་ལུས་དངོས་གྲུབ་འགྱུར། །རྩ་གསུམ་འཁོར་ལོ་འདུས་པའི་དབུས། །བདེ་ཆེན་དྭངས་མའི་ཐིག་ལེ་གནས། །དེ་དབུས་རྣམ་པར་མི་རྟོག་པ། །ཡེ་ཤེས་མིག་གཅིག་དྲི་མེད་ཉིད། །གཟུང་འཛིན་མུན་པར་རྟོགས་པའི་འོད། །ནམ་མཁའ་ལ་ནི་ཉི་ཤར་བཞིན། །དེར་ཡང་མི་གནས་གཞན་དུའང་མིན། །ཀྱེ་ཧོཿཤིན་ཏུ་ཟབ་པའི་གནས། འཇིག་རྟེན་ཐམས་ཅད་ནམ་མཁས་བཅིངས། །ནམ་མཁའ་དེ་ཡི་སྤྲིན་གྱིས་བསྒྲིབས། །གང་ཚེ་རྟོག་པའི་སྤྲིན་དག་པ། །དེ་ཚེ་འདི་ལ་ཅི་ཞིག་སྣང༌། །སྒྱུ་མ་སྒྱུ་མའི་གྲོང་ཁྱེར་བཅོམ། །སེམས་ཀྱི་སེམས་ཉིད་བསླུ་བ་སྟེ། །འདི་ནས་བདག་འདྲས་བསླུ་མེད་རིག །ཨེ་མའོ་ཨེ་མ་བླ་མའི་དྲིན། །འོག་ནི་ལས་ཀྱི་འཁོར་ལོས་བསྡམ། །བར་ནི་རྡོ་རྗེའི་མདུད་པས་བཅིང༌། །སྟེང་དུ་ཡི་གེ་གྱེན་དུ་བསྒྱུར། །ཐབས་འདི་བདག་གིས་རང་ལས་རྙེད། །ལུས་ནི་རི་བོ་འདྲར་བྱས་ལ། །ངག་ནི་རླུང་རྒྱུན་ལྟ་བུར་བསྡམ། །སེམས་ནི་ནམ་མཁའི་ངོ་བོ་ཉིད། །དབྱེར་མེད་ཆོས་ཉིད་ཀུན་གྱི་དངོས། །བརྟན་ལུས་ཤིང་རྟ་རབ་བཅས་པ། །གཡོ་བ་སྲོག་ཤིང་ལམ་དུ་གཞུག །དེ་ལྟར་བཅིངས་པའི་ཏིང་འཛིན་ནི། །འཆི་མེད་ནམ་མཁའི་དངོས་གྲུབ་ཐོབ། །ནམ་མཁའི་རྣལ་འབྱོར་རྣམ་མི་རྟོག །ཡོངས་དག་ལྷ་ནི་བདེ་བ་ཆེ། །དེ་ཡི་ཟུང་འཇུག་འོད་གསལ་ཉིད། །གནས་འདིར་ངལ་བསོ་མཁས་པ་དག །རྡོ་རྗེ་འཛིན་པ་རྡོ་རྗེ་འཆང༌། །རྡོ་རྗེ་རྒྱལ་པོ་རྡོ་རྗེ་བདེ། །རྡོ་རྗེ་སེམས་དཔའ་སེམས་དཔས་སྟོང༌། །ཨེ་མ་རྡོ་རྗེ་ཀུན་རིག་པའོ། །མེ་ཏོག་མཐོང་གི་རྩི་མི་མཐོང༌། །ཆབ་རོམ་མཐོང་གི་ཆུ་མ་ཡིན། །ལུས་མཐོང་བདེ་བ་བླང་བར་གྱིས། །སེམས་མཐོང་བ་ནི་མ་མཆིས་སོ། །ཆུ་ནང་སྐྱེས་བུ་སུ་ཡི་བུ། །རྨི་ལམ་གྲོང་ཁྱེར་བདག་པོ་མེད། །མེ་ལོང་གཟུགས་ནི་གང་ལས་འོང༌། །འགྲོ་བ་འདི་ཀུན་དེ་དང་འདྲ། །གང་ན་གནས་དང་སྐྱེ་བ་དང༌། །འགག་འགྱུར་ཡུལ་རྒྱུ་དུས་མེད་པ། །ནམ་མཁའི་མཚན་ཉིད་ཆོས་འདི་ལ། །ཀྱེ་ཧོཿའཇིག་པ་གང་ཞིག་ཡོད། །འདི་དག་སྣང་བ་སྣང་བརྙན་ཙམ། །རིག་པ་དེ་ཡང་རིག་པས་དབེན། །ཐམས་ཅད་རིག་སྙམ་ཤེས་སྙམ་སྟེ། ཙམ་སྙམ་དེ་ལའང་སྙམ་ཉིད་མེད། །སྐྱེས་བུ་དོན་ཀུན་གྲུབ་པ་འདི། །ཞེ་སྡང་ཉི་མ་འོད་གསལ་ལྷ། །འདོད་ཆགས་ཟླ་བ་བདེ་བས་སྤྱོད། །གཏི་མུག་སྒྲ་གཅན་མི་རྟོག་འཇོམས། །ནམ་མཁའི་སྤྲིན་དང་རྒྱ་མཚོའི་རླབས། །མེ་ཏོག་རྩི་དང་ག་བུར་དྲི། །མེ་ལོང་གཟུགས་དང་ཤེལ་དཀར་བཞིན། །རྣམ་རྟོག་མི་རྟོག་དངོས་དབྱེར་མེད། །འགྲོ་བ་འདི་དག་ལས་ལས་སྐྱེས། །ལས་ཀྱིས་ཉོན་མོངས་དེ་ཡི་རྒྱུ། །མཚན་མ་ཡིན་ཏེ་དེ་ཤེས་ན། །སྐྱེས་བུ་མཚན་མེད་རྣམ་པར་གྲོལ། །རྟོག་པའི་གླང་ཆེན་ལྕགས་ཀྱུས་དགུག །སེམས་ཀྱི་བུང་བ་རྩི་ཡིས་བསྡུ། །ཏིང་འཛིན་ངང་པ་མཚོ་ནང་རྩེ། །ཤེས་རབ་པདྨོ་ཉི་ཟེར་འབྱེད། །ཡིད་ཀྱི་མར་མེས་མུན་པ་སེལ། །བདེ་བའི་མེ་ཏོག་བུང་བས་འཇིབས། །འཛིན་པའི་རྦ་རླབས་རྒྱ་མཚོར་ཐིམ། །བདེ་སྡུག་སྤྲིན་དེ་ནམ་མཁར་དེངས། །ཡི་གེ་གསུམ་གྱི་བརྡས་མཚོན་ནས། །ཡི་གེ་མེད་པ་བདག་གོ་རྟོགས། །རྣལ་འབྱོར་རྒྱལ་པོ་ཡི་གེ་མཆོག །སེམས་ལས་གཞན་ནི་མ་མཆིས་སོ། །གང་དུ་འགྲོ་མེད་འགྲོ་བ་འདི། །གནས་ཞེས་བྱ་བར་ག་ལ་འགྱུར། །གང་མི་གནས་པ་ཆོས་ཀྱི་དབྱིངས། །དེ་ལ་ཇི་ལྟར་འགག་འགྱུར་སེམས། །རྟག་ཏུ་བྱེད་བྲལ་གཏི་མུག་མེད། །ཁོང་ཁྲོ་བག་ཆགས་གཏན་བཅོམ་པ། །ཞི་བའི་དམ་པ་མྱ་ངན་འདས། །གཏེར་ཆེན་རང་ལ་ཡོད་ཤེས་ཀྱི། །འཇིག་རྟེན་སྒྱུ་མའི་ལས་ཀྱིས་བསྒྲུབ། །སྒྱུ་མ་སྒྱུ་མའི་ཡིད་ཀྱིས་ཏེ། །འདི་ཀུན་སྒྱུ་མ་ཉིད་ཤེས་ན། །སྒྱུ་མ་ལྟ་བུར་རྣམ་པར་གྲོལ། །སྒྱུ་མ་རྟོགས་པས་བདེན་རྟོག་འཇོམས། །རྟོག་མེད་སྒྱུ་མ་ལ་མི་གནས། །མི་གནས་འགྲོ་ལ་ཕན་བརྩོན་པས། །ཨེ་མ་ནོར་བུ་རིན་ཆེན་རྙེད། །རྟོགས་པ་བརྗོད་པ་སུམ་ཅུ་པ་ཞེས་བྱ་བ་རྫོགས་སོ།། །།རྣལ་འབྱོར་གྱི་དབང་ཕྱུག་ཆེན་པོ་མི་ཏྲ་ཛོ་ཀི་དེ་ཉིད་ཀྱི་སྤྱན་སྔར་གནུབས་ལོ་ཙཱ་བ་བྱམས་པའི་དཔལ་གྱིས་བསྒྱུར་བའོ། །

༄༅། །ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག་ཞེས་བྱ་བ་བཞུགས་སོ། །
བིརྺ་པས་མཛད། 

༄༅། །རྒྱ་གར་སྐད་དུ། སུ་ནི་པྲ་པཉྩ་ཏཏྟྭ་ཨུ་པ་དེ་ཤ་ནཱ་མ། བོད་སྐད་དུ། ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག་ཅེས་བྱ་བ། བཅོམ་ལྡན་འདས་འཇམ་པའི་དབྱངས་ལ་ཕྱག་འཚལ་ལོ། །སྟོང་ཉིད་སྙིང་རྗེ་གཅིག་པའི་སྐུ། །སྲིད་གསུམ་བདེ་ཆེན་ངོ་བོ་ཉིད། །སྤྲོས་པའི་དྲི་མས་མ་གོས་པའི། །བླ་མ་རྡོ་རྗེ་ཅན་ཞབས་འདུད། །ལོ་གསུམ་བར་དུ་རྙེད་དཀའ་བ། །བླ་མ་མཆོག་གི་བཀའ་དྲིན་གྱིས། །སྐད་ཅིག་ཉིད་ལ་འཆར་བ་ནི། །བླ་མ་ཉེ་བར་བསྟེན་པར་བཤད། །ཤིན་ཏུ་འཇིགས་པའི་དུར་ཁྲོད་དུ། །འཇིག་རྟེན་ཆོས་ལ་ལྟོས་མེད་པའི། །རྣམ་རྟོག་ཀུན་སྤངས་དཔའ་བོས་ནི། །དོག་པ་མེད་པར་བསྒྲུབ་པར་བྱ། །བློ་གྲོས་མཆོག་ལྡན་སྒྲུབ་པ་པོས། །གཟའ་སྐར་ཚེས་གྲངས་འདིར་མེད་དེ། །དཀྱིལ་འཁོར་ལ་སོགས་ལྷ་རྣམས་དང༌། །ཕྱི་རོལ་བཀོད་པ་འདིར་མི་དགོས། །བསམ་གཏན་བཟླས་པ་ཡོད་མ་ཡིན། །བསྲེག་བླུགས་དང་ནི་གཏོར་མ་མེད། །ཕྱག་རྒྱ་བཅིང་དང་འཁྲུལ་འཁོར་སོགས། །ཕྱི་རོལ་གཡེང་བ་ཀུན་སྤངས་ཏེ། །བརྩེར་ལྡན་གཞན་གྱི་དོན་སེམས་པ། །བླ་མའི་བྱིན་རླབས་ལ་བརྟེན་ནས། །སྐད་ཅིག་ཉིད་ལ་དངོས་གྲུབ་འགྱུར། །ཐོག་མར་བླ་མ་ལྷར་བཅས་ལ། །མཎྜལ་དབུལ་ཞིང་མཆོད་གསོལ་གདབ། །གསང་སྔགས་རྒྱལ་པོ་རྗེས་དྲན་ནས། །སེམས་ནི་དག་ཅིང་ལས་རུང་འགྱུར། །བླ་མ་དང་ནི་རྡོ་རྗེ་སེམས། །ཐ་དད་པར་ནི་མི་བྱ་སྟེ། །བླ་མ་སངས་རྒྱས་ཆོས་དང་ནི། །དེ་བཞིན་དགེ་འདུན་བླ་མ་སྟེ། །དངོས་གྲུབ་གོ་འཕང་མཆོག་འདོད་པས། །ཀུན་ནས་བླ་མ་མཉེས་པར་བྱ། །སངས་རྒྱས་ཀུན་དངོས་རྡོ་རྗེ་འཆང༌། །རྩོད་པའི་དུས་འདིར་བདག་དོན་དུ། །ཀུན་དང་མཐུན་པར་སྟོན་མཛད་པ། །དེ་ལྟར་ཤེས་ནས་དངོས་ཀུན་གྱིས། །བསྟེན་བྱ་དུས་གསུམ་སངས་རྒྱས་ཀྱི། །དངོས་གྲུབ་རྒྱ་ཆེན་སྣོད་དུ་འགྱུར། །སྲིད་པའི་རྩ་བ་ཉོན་མོངས་དང༌། །བདག་འཛིན་ལ་སོགས་མ་ལུས་པ། །ཞེན་པ་མེད་པའི་སེམས་ཀྱིས་ནི། །ལྟོས་པ་མེད་པར་གཏང་བར་བྱ། །དཀོན་མཆོག་གསུམ་དང་བླ་མ་ལ། །བསམ་པ་ཐག་པས་སྐྱབས་སོང་པས། །ལུས་ངག་ཡིད་གསུམ་སྒྲིབ་པ་གང༌། །བག་ལ་ཉལ་དང་བཅས་ལས་གྲོལ། །སྐུ་གསུང་ཐུགས་ཀྱི་ཡེ་ཤེས་ནི། །རྡོ་རྗེ་རྣམ་དག་དབྱེར་མེད་འགྱུར། །འདི་ཉིད་གསལ་ཞིང་སྟོང་པ་དང༌། །རིག་པ་དེ་ཉིད་མ་འགགས་པ། །རང་རིག་ཡེ་ཤེས་སྐད་ཅིག་མ། །འདིར་ནི་ཐོག་མ་དབུས་མཐའ་མེད། །སྲིད་མེད་མྱ་ངན་འདས་པ་མེད། །བདག་མེད་གཞན་ཡང་མེད་པ་སྟེ། །འདི་ནི་མཆོག་ཏུ་བདེ་ཆེན་ཉིད། །འདི་ཉིད་གསལ་ཞིང་སྟོང་པ་ཉིད། །འདི་ལས་མཚོན་ཏེ་ཤེས་པར་བྱ། །འདི་ནི་རང་བཞིན་སྐུ་གསུམ་དང༌། །ཡེ་ཤེས་ལྔ་ཡི་བདག་ཉིད་ཅན། །སེམས་ཅན་རྣམས་ནི་སངས་རྒྱས་ཉིད། །སངས་རྒྱས་གཞན་དུ་བསྟན་དུ་མེད། །སངས་རྒྱས་རྣམས་ཀྱི་ཡེ་ཤེས་ས་སྐུ། །གཞན་དུ་བཙལ་བས་རྙེད་མ་ཡིན། །ཆོས་ཀུན་སྟོང་པ་ཉིད་རྟོགས་པས། །འགྲོ་ལ་སྙིང་རྗེ་རྒྱུན་མི་འཆད། །ཐབས་མཁས་སྤྱོད་པ་མཐའ་ཡས་པ། །ཡུལ་དང་དངོས་པོ་མེད་པའོ། །སྒྱུ་མ་ལྟ་བུར་འཛིན་མེད་པ། །རྒྱ་ཆེན་བསོད་ནམས་ཚོགས་ལ་འབད། །རྣམ་རྟོག་མ་རིག་ཆེན་པོ་སྟེ། །སྲིད་པའི་རྒྱ་མཚོར་ནུབ་བྱེད་ཡིན། །རྟོག་པའི་འཆིང་བ་ལས་གྲོལ་བ། །དེ་ཚེ་མཆོག་གི་ལམ་རྙེད་དོ། །ཕྱི་རོལ་ཡུལ་གྱི་འཆིང་བྱེད་རྣམས། །བུ་ག་དགུ་ནས་སྙིང་གར་བསྡུ། །གང་གི་རྣམ་རྟོག་ཟུག་རྔུ་ཡང༌། །སྤྱི་གཙུག་ནས་ནི་རྐང་མཐིལ་བར། །མེ་ཤེལ་ཙམ་དུ་སྙིང་གར་དགུག །སྙིང་གི་བུ་ག་གསལ་པོར་དབྱེ། །སྐར་མདའ་འཕོང་བ་ཇི་ལྟ་བར། །རྒྱ་མཚོའི་མཐར་ཐུག་སྤྲོ་བར་བྱ། །རྟོག་པ་དང་ནི་བྲལ་བ་ཡི། །ལུས་འདི་བདེ་བ་ཅན་དེར་སོང༌། །ཡི་གེ་གསུམ་གྱི་གསང་སྔགས་བརྗོད། །མཁའ་དང་རང་རིག་སྟོང་པ་ཉིད། །རོ་གཅིག་ནམ་མཁའ་ཡེ་ཤེས་བསྒོམ། །འདི་ནི་སངས་རྒྱས་ཐམས་ཅད་ཀྱི། །ཐུགས་ཀྱི་གསང་ཆེན་བླ་ན་མེད། །འདི་ནི་སྲིད་དང་ཞི་ལས་གྲོལ། །བླང་དང་དོར་བ་ཅི་ཡང་མེད། །བདེ་བ་དང་ནི་སྡུག་བསྔལ་དང༌། །བདུད་དང་ཉོན་མོངས་ཡོད་མ་ཡིན། །ལྷ་དང་སྲིན་པོ་འདིར་མེད་དེ། །ནད་དང་སྡུག་བསྔལ་གྱིས་མི་གོས། །འདིས་ནི་བདུད་དང་ཉོན་མོངས་འཇོམས། །འཇོམས་བྱེད་བཅོམ་ལྡན་འདས་ཞེས་བྱ། །དེ་ལ་གཞན་པ་གང་ཡིན་པ། །ཆོས་ཀུན་གཉེན་པོར་མི་འགྱུར་ཏེ། །ཐམས་ཅད་རྟོག་པ་ཡིན་ཕྱིར་རོ། །རྟོག་པའི་འཆིང་བས་བཅིང་བར་འགྱུར། །དེ་ཉིད་རྣལ་འབྱོར་པས་ཤེས་ནས། །ཕྱི་དང་ནང་དང་གཞན་རྣམས་ཀྱི། །སྤྲོས་པའི་དྲྭ་བ་རྣམ་པར་གཅད། །ཡུལ་གྱི་འཛིན་པ་རྣམ་པར་གཞིག །སྟོང་པ་ཉིད་ལ་གཏོད་ལེགས་ན། །རྟོག་པའི་དྲྭ་བ་སྤོང་བར་འགྱུར། །རྟེན་དང་བརྟེན་པ་རྣམ་པར་དབྱེ། །མཉམ་པར་གཞག་པ་གོམས་པར་བྱ། །དེ་ནས་བྱང་ཆུབ་སེམས་བསྐྱེད་པའི། །བླ་མའི་མན་ངག་བཤད་པར་བྱ། །བླ་མ་རྡོ་རྗེ་འཆང་གི་སྐུ། །འོག་མིན་བདེ་ཆེན་དེར་བསྒོམས་ཏེ། །མི་ཕྱེད་བསམ་པས་གསོལ་བ་གདབ། །མཐར་ཕྱིན་ཙ་ན་རང་ལ་བསྟིམ། །ཐོག་མེད་བསགས་པས་སྦྱངས་པ་ཡི། །དྲིན་ཆེན་རྣམས་ལ་སྙིང་རྗེ་བསམ། །གནོད་བྱེད་འདི་རྣམས་བདག་གི་མ། །སྔོན་ཚེ་ཡང་ཡང་ཕན་བཏགས་ཀྱང༌། །སྨྱོན་པ་བཞིན་དུ་རང་དབང་མེད། །མི་དགེའི་ལས་ཀྱིས་མནར་མེད་འགྱུར། །དེ་ལྟར་དྲན་པས་སྲིད་གསུམ་ལ། །སྙིང་རྗེ་མཐར་ཕྱིན་འགྱུར་བ་ཡིན། །ཕྱི་ནང་སྤྲོས་པ་མི་སྲུན་པས། །བློ་གྲོས་ཤིན་ཏུ་འཁྲུགས་པའི་ཚེ། །བདག་དང་གཞན་དུ་བརྗེ་བ་ཡི། །བྱང་ཆུབ་སེམས་འདིར་དྲན་པར་བྱ། །དེས་ནི་བདུད་དང་ཉོན་མོངས་ཚོགས། །འཇོམས་ཤིང་སྤྲོས་མེད་ཉིད་དུ་འགྱུར། །སྲོག་འགག་པ་ཡི་སྦྱོར་བ་ཡིས། །གོམས་པར་བྱེད་པའི་རྣལ་འབྱོར་པས། །ཇི་ལྟར་རྡོ་རྗེའི་རྣལ་འབྱོར་གྱིས། །ལུས་འདི་རྣམ་དག་སྦྱང་བར་བྱ། །དགང་བའི་སྦྱོར་བས་སྤྱི་གཙུག་ནས། །རྐང་མཐིལ་བར་དུ་དགང་བྱས་ལ། །རྔུབ་པའི་སྦྱོར་བས་ཞི་བར་བྱ། །དང་པོ་སྲུབ་ཅིང་བསྲུབ་པར་བྱ། །གཉིས་པ་རྒྱ་མཚོ་བསྐྱོད་པ་སྟེ། །གསུམ་པ་གསད་པ་ནོར་ལྷ་གཉིས། །བཞི་པ་ཡན་ལག་བརྐྱང་བསྐུམ་འདིས། །ཕྱོགས་བཞི་གཡོ་ཞིང་སྲིད་གསུམ་སྐྲག །འདི་ཡི་སྦྱོར་བ་གོམས་བྱས་ན། །ནད་ཀུན་ལས་ནི་གོལ་འགྱུར་ཞིང༌། །འདི་ལྟར་རྒུད་དང་རྒས་པ་དང༌། །འཆི་བདག་ཐག་རིང་ཀུན་རྟོག་འཇོམས། །སྲིད་པའི་འཆིང་བ་ལས་གྲོལ་ཞིང༌། །སྤྲོས་མེད་ཡེ་ཤེས་གོ་འཕང་ཐོབ། །དག་པའི་བཞི་མཉམ་བླང་བྱ་སྟེ། །གླ་བ་ཡིས་ནི་དུག་མེད་འགྱུར། །གན་ཇི་དང་ནི་བ་རུ་ར། །སྒ་སྐྱ་དང་ནི་ལྷན་ཅིག་བྱས། །བུ་རམ་མར་དང་སྦྲང་རྩིར་བཅས། །གསང་སྔགས་བཟླས་ཤིང་ཞག་བདུན་བསྒྲུབ། །དམ་ཚིག་བརྟན་ལྡན་རྣལ་འབྱོར་པས། །ནངས་པར་དུས་སུ་བསྟེན་པར་བྱ། །སྐྲ་དཀར་གཉེར་མ་ལ་སོགས་སྤོང༌། །དབང་པོ་རྣམས་ནི་མཆོག་ཏུ་གསལ། །ལུས་ཀྱི་མདོག་རྒྱས་ཟོ་མདོག་བདེ། །མཁའ་འགྲོ་རྣམས་ཀྱིས་བྱིན་གྱིས་བརླབ། །བདེ་བ་ཆེན་པོའི་ཏིང་འཛིན་དང༌། །སྤྲོས་མེད་ཡེ་ཤེས་གོ་འཕང་ཐོབ། །རྡོ་རྗེ་འཇིག་བྱེད་སྦྱོར་བ་ཡིས། །རྒྱལ་བའི་ཚོགས་སུ་མཉེས་བྱས་ཏེ། །སྙིང་གི་ཀུན་རྫོབ་སྣ་རྩེ་ནས། །སོར་བཞི་བཅལ་ནས་དབུ་མར་གཞུག །ནོར་བུའི་བར་དུ་སྲིད་འཛིན་པ། །སྟེང་གི་དག་པས་ཟིན་པ་ཡིན། །ཕྱག་ན་རྡོ་རྗེ་གཟུང་བྱ་སྟེ། །གཡས་པའི་མཐིལ་གྱིས་བུམ་པར་སྦྱོར། །ཙཀྵུཿགྱེན་དུ་བལྟ་བར་བྱ། །ཅིག་ཤོས་གཡོ་བར་མི་བྱེད་དེ། །བ་ཐག་ཙམ་ཡང་མི་འབྱུང་ངོ༌། །གལ་ཏེ་ཕྱི་རོལ་བྱུང་བ་ན། །མཁའ་འགྲོ་རྣམས་ཀྱིས་ཚར་གཅད་དོ། །འོག་རླུང་བསྡམས་པས་དགྲ་ཚོགས་ཞི། །སྟེང་རླུང་མནན་པས་བདུད་རྣམས་འཇོམས། །དབུས་རླུང་དཀྲུགས་པས་བར་ཆོད་སེལ། །རྣལ་འབྱོར་འདི་ལ་སྒྲུབ་པ་པོས། །དུ་བ་ལ་སོགས་མངོན་ཤེས་སོ། །རྣམ་རྟོག་དྲྭ་བ་མ་ལུས་གཅོད། །ཤིན་ཏུ་སྤྲོས་མེད་གོ་འཕང་ཐོབ། །སྒྲུབ་པོའི་ལམ་གྱི་གེགས་བྱེད་པ། །བར་དུ་གཅོད་པ་དེ་སེལ་བ། །ཕྱི་རོལ་བདུད་ཀྱིས་དཀྲུགས་པ་དང༌། །ལུས་ལ་སེམས་དང་རང་རིག་དང༌། །ནད་དང་སྡུག་བསྔལ་རེངས་པ་ཡིས། །བར་དུ་གཅོད་པ་ཕལ་ཆེར་ལ། །སྔར་གྱི་མན་ངག་བསྒོམས་པ་ཡིས། །མཁའ་ལ་སྤྲིན་ཚོགས་འཁྲིགས་པ་ལ། །མི་བཟད་རླུང་གིས་བསྐྱོད་པ་བཞིན། གཞན་ཡང་བདུད་ཀྱི་བར་ཆད་གང༌། །སྤྲོས་མེད་དེ་ཉིད་དབྱིངས་སུ་བསྟིམ། །རྟེན་དང་བརྟེན་པ་སོ་སོ་བྱ། །འཛིན་པ་ཉིད་ལ་གཏད་པར་བྱ། །དེ་ལྟར་གོམས་པས་སྤྲོས་མེད་འགྱུར། །དགའ་དང་བདེ་བ་དང་བ་ཡིས། །ཕྱི་དང་གསང་བ་མཚོན་པར་བྱ། །བློ་ཡི་རྟོག་པ་མ་ཞི་ན། །སེམས་བསྐྱེད་ལམ་གྱི་དཔའ་བསྐྱེད་ལ། །ཏིལ་མར་ངར་བཏགས་རལ་གྲི་བཞིན། །ཐོགས་པ་མེད་པར་གཞོམ་པར་བྱ། །ཤིན་ཏུ་སྤྲོས་མེད་བླ་མའི་གསུང༌། །བློ་ཡི་ཡུལ་དུ་གོམས་ན་ཡང༌། །སྤྲོས་པ་རྩུབ་མོས་སྤྱོད་པའི་ཚེ། །བློ་ལ་སྤྲོས་མེད་ཀྱིས་མ་རེག །བློ་ནི་ཕལ་པར་བརྟན་པར་གནས། །དེ་ཚེ་སྤྲོས་པ་སྤྲོས་མེད་དུ། །རོ་ཅིག་མཉམ་པ་ཉིད་དུ་ཐིམ། །འདྲེ་དང་སྲིན་པོ་འཇིགས་པའི་ཚོགས། །དུར་ཁྲོད་རོ་ལངས་ལ་སོགས་པ། །འཁུན་དང་ངར་བ་བཤུགས་པ་འབོད། །འཇིགས་པ་རྣམ་པ་སྣ་ཚོགས་པ། །སེམས་ལས་མ་གཏོགས་གཞན་མེད་པར། །རང་སེམས་སྐར་མདའ་འཕོང་བ་ལྟར། །དེ་ཡི་སྙིང་ལ་ཐིམ་པ་ཡིས། །བློ་དང་གཞན་དང་སྤྲོས་མེད་རྣམས། །སྤྲོས་མེད་ཡེ་ཤེས་ཉིད་དུ་འགྱུར། །ཡང་ན་བློ་དེ་ཉིད་ལ་གཏད། །བདག་གི་གཅེས་དེ་མཆོད་སྦྱིན་བྱ། །མི་བཟད་གདོན་དང་འགོ་བའི་ནད། །སྡིག་པའི་རྨི་ལམ་འཕོ་བ་སོགས། །གཟའ་དང་རྒྱུ་སྐར་གདོན་ལ་སོགས། །ནད་དང་མྱ་ངན་སྡུག་བསྔལ་དང༌། །དགྲ་དང་འབྱུང་བའི་གནོད་པ་དང༌། །མི་དང་མི་མ་ཡིན་པ་ཡིས། །ཉེ་བར་འཚེ་བ་སྣ་ཚོགས་པ། །ཐག་པའི་སྦྲུལ་ནི་སངས་པ་བཞིན། །སྐྱུག་བྲོ་བ་དང་གཙང་སྦྲ་དང༌། །འཛེམ་བག་དང་ནི་ངོ་ཚ་དང༌། །སྤྲོས་མེད་ཡེ་ཤེས་ཀྱིས་གཞོམ་བྱ། །བླ་མ་འདོད་ལྟར་བསྒྲུབ་བྱ་སྟེ། །དགའ་དང་བདེ་དང་རངས་པ་དང༌། །ཚིམ་དང་ང་རྒྱལ་དྲེགས་པ་དང༌། །སྒེག་དང་ཚུལ་འཆོས་རྒྱན་ལ་སོགས། །སྤྲོས་མེད་ཡེ་ཤེས་ངོ་བོ་ཉིད། །ཞུམ་དང་སྒྱིད་ལུག་མི་མཐུན་ཕྱོགས། །ཐམས་ཅད་སྤྲོས་མེད་ཉིད་དུ་འགྱུར། །མི་བཟད་ཉོན་མོངས་གང་ཡིན་པ། །སྤྲོས་མེད་དེ་ཉིད་ལས་གཞན་མིན། །དེ་ལྟར་བགྲོད་དང་བགྲོད་མིན་པ། །ཡིད་དུ་འོང་དང་མི་འོང་བ། །ཤིན་ཏུ་སྤྲོས་མེད་སེམས་ཀྱིས་ནི། །ཞེན་པ་ཉིད་དུ་མི་བྱའོ། །འཇིག་རྟེན་རྣམས་དང་མཐུན་པ་ཡི། །རྣམ་གཞག་ཧྲུལ་པོར་བཤིག་ནས་ཀྱང༌། །དོག་པ་མེད་པའི་སེམས་ཀྱིས་ནི། །དཔའ་བོ་སེང་གེ་བཞིན་དུ་སྤྱོད། །དེ་ལས་ཡོན་ཏན་ཕུན་སུམ་ཚོགས། །དཔལ་ལྡན་རྡོ་རྗེ་འཛིན་པར་འགྱུར། །ཨེ་མ་ཞི་བ་ཆེན་པོའི་ཆོས། །ཨེ་མ་ཁྲོ་བོ་འཇིགས་མཛད་པ། །ཨེ་མ་མྱ་ངན་འདས་པ་མཆོག །ཨེ་མ་འཁོར་བ་ཞི་བ་ཉིད། །ཨེ་མ་འདི་ནི་རབ་ཏུ་མཚར། །སྐྱོན་ནི་གང་ཡིན་ཡོན་ཏན་འགྱུར། །བྱང་ཆུབ་མེད་ཅིང་མངོན་རྟོགས་མེད། །དངོས་པོ་མིན་ཞིང་བསྒོམ་པ་མིན། །ཁམས་ཀྱང་མིན་ཞིང་རྣམ་ཤེས་མིན། །ནམ་མཁའི་དཀྱིལ་དང་མཚུངས་པ་ཉིད། །ནམ་མཁའ་ལྟ་བུར་བདག་མེད་པ། །ཆོས་འདི་བདེ་བ་ཆེན་པོའོ། །ས་ཡང་མ་ཡིན་ཆུ་ཡང་མིན། །མེ་མིན་རླུང་མིན་ནམ་མཁའ་མིན། །རྡོ་རྗེ་སེམས་དཔའི་སྦྱོར་བ་ཡིས། །སྐྱེ་བ་འདི་ལ་རབ་ཏུ་གནས། །དངོས་པོ་ཐམས་ཅད་དངོས་མེད་བཤད། །དངོས་པོ་མེད་ཅེས་མ་སྐྲག་པར། །རྣལ་འབྱོར་སྦྱོར་བ་དང་འབྲེལ་ཕྱིར། །ཆད་པ་མ་ཡིན་རྟག་པ་མིན། །ཡན་གལ་མེད་ཅིང་ཁ་དོག་མེད། །ཐོག་མ་དབུས་དང་མཐའ་ཡང་སྤངས། །དངོས་པོ་ཐམས་ཅད་མེད་པར་འགྱུར། །མཆོག་ཏུ་དགའ་བའི་མཚན་ཉིད་དོ། །བསོད་ནམས་སྡིག་པ་དག་དང་མ་འབྲེལ་བ། །མཆོག་ཏུ་དགའ་བ་དྲི་མེད་དགའ་བ་ཡི། །མགོན་པོ་དེ་ཉིད་གཏེར་ཆེན་གཅིག་པུ་སྟེ། །ཀུན་ཀྱང་སྙིང་རྗེའི་སེམས་འདིར་མགོན་འདི་ཡོད། །ཆོས་རྣམས་ངོ་བོ་བདེ་བ་ཆེན་པོའི་མཆོག །མཆོག་ཏུ་ལྷན་ཅིག་སྐྱེས་དགའི་ངོ་བོ་ནི། །གཟུགས་མེད་བསོད་ནམས་མེད་ཅིང་སྡིག་པ་མེད། །སྐྱེ་དང་འགག་པ་ཡོད་པ་མ་ཡིན་ནོ། །དེ་ལྟར་བླ་མའི་དྲིན་གྱིས་རང་ཉིད་ཡིད་ཆེས་དྲན་ཕྱིར་གསལ་བྱས་པས། །དེ་ལ་ནོངས་གྱུར་དཔལ་ལྡན་བླ་མ་ལྷ་མོ་རྣམས་ལ་བཟོད་པར་གསོལ། །རྒྱལ་བ་སྲས་བཅས་ཐུགས་ཀྱི་གསང་འདི་ལེགས་པར་བཀོད་པ་ཡིས། །བསོད་ནམས་གང་བསྐྱེད་དེ་ཡིས་འགྲོ་ཀུན་རྡོ་རྗེ་འཛིན་གྱུར་ཅིག །ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག་ཅེས་བྱ་བ་སློབ་དཔོན་དཔལ་ལྡན་མཐུ་སྟོབས་ཀྱི་མགོན་པོ་ཐུགས་སྤྲོས་པ་མེད་པའི་དབྱིངས་ལས་མ་གཡོས་བཞིན་དུ་སྐུའི་སྤྲོས་པ་དཔག་ཏུ་མེད་པས་གདུག་པ་ཅན་ཚར་གཅོད་ཅིང༌། བཅོམ་ལྡན་འདས་ཀྱིས་དངོས་སུ་བྱིན་གྱིས་བརླབས་པའི་རྣལ་འབྱོར་གྱི་དབང་ཕྱུག་ཆེན་པོ་བིརྺ་པས་མཛད་པ་རྫོགས་སོ།། །།བསྟན་པ་སྲུང་བའི་ལྷ་རྣམས་ཀྱིས་བུ་གཅིག་པ་ལྟར་བསྐྱངས་པས་རྒྱལ་པོ་གཞན་གྱི་ཕྱིར་རྒོལ་བས་གླགས་བལྟ་བར་མ་ནུས་པའི་ལྗོངས། ཆོས་ཀྱི་རྒྱལ་པོའི་སྐུ་མཁར་ཉི་མ་གཟུགས་སུ་རྒྱ་གར་གྱི་མཁན་པོ་པཎྜི་ཏ་དངོས་གྲུབ་བརྙེས་པ་དཔལ་དརྤན་ཨཱ་ཙཱརྻ་དང༌། གློ་བོ་ལོ་ཙཱ་བ་དགེ་སློང་ཤེས་རབ་རིན་ཆེན་གྱིས་བསྒྱུར་ཞིང་ཞུས་ཏེ་གཏན་ལ་ཕབ་པའོ། །

༄༅། །ལྷན་ཅིག་སྐྱེས་པའི་མན་ངག་བདག་བྱིན་གྱིས་བརླབ་པ་བཞུགས་སོ། །
རི་ཁྲོད་པ་ཆེན་པོས་མཛད།

༄༅། །དཔལ་ཧེ་རུ་ཀ་ལ་ཕྱག་འཚལ་ལོ། །རང་བཞིན་རྣམ་དག་གཉིས་ཀྱིས་རྒྱུ་བྱས་པས། །བརྒྱད་པོ་འཇིག་རྟེན་པ་དང་ཐུན་མོང་སྟེ། །ལྔ་ཉིད་སྤང་བྱ་ལྔ་ཉིད་ལམ་ཡང་ཡིན། །དག་བྱེད་ངོ་བོ་སེམས་ཀྱི་རང་བཞིན་སྐུ། །བསམ་མི་ཁྱབ་པའི་རྟོགས་པ་རང་ལས་བྱུང༌། །བཞི་དང་བྲལ་ཏེ་གསུམ་དུ་རྟོག་ཏུ་མེད། །དག་བྱེད་རང་བཞིན་དག་པའི་ངང་དུ་སྣང༌། །གཉིས་པོ་སྤངས་ཏེ་ལྔ་ཉིད་ལམ་དུ་བྱ། །ལྔ་ལ་མི་ཆགས་གླང་ཆེན་སྨྱོན་པ་འདྲ། །ཀུ་ཤ་རླུང་བསྐྱོད་སྤྱོད་འདི་བདག་ལ་གཅེས། །ཤའུ་གསར་པ་འདྲ་བར་གསོ་བ་འདི། །ཀུན་ལ་གཅེས་པ་ཡིན་ཞེས་རི་ཁྲོད་གསུངས། །མ་རྟོགས་རྟོགས་པའི་སྤྱོད་པ་སྨྱོན་པ་འདྲ། །རྟོགས་ནས་མི་སྤྱོད་བླུན་པོའི་སྤྱོད་པ་ཡིན། །གང་ཡང་མི་རྟོག་དེ་ཡི་ངང་ལ་གཞག །གྲོལ་བར་གྱུར་ཏེ་དེ་ཉིད་ཐེ་ཚོམ་མེད། །གསུམ་པོ་སྤང་བར་གྱིས་ཤིག་རང་ལ་ལྟོས། །ཞེས་གདམས་པའོ། །དཔལ་ལྡན་ལྷན་ཅིག་སྐྱེས་པའི་མན་ངག་བདག་བྱིན་གྱིས་བརླབ་པ་ཞེས་བྱ་བ་རི་ཁྲོད་པ་ཆེན་པོའི་གསུང༌། རྗེ་མི་ཉག་ལོ་ཙཱ་བས་བསྒྱུར་བ་རྫོགས་སོ།། །།

༄༅། །རི་ཁྲོད་པའི་ཕྱག་རྒྱ་ཆེན་པོའི་མན་ངག་བཞུགས་སོ། །
རི་ཁྲོད་པ་ཆེན་པོས་མཛད།

༄༅། །རྒྱ་གར་སྐད་དུ། ཤྲཱི་ས་ཧ་ཛ་སམྦ་ར་སྭ་ཨ་དྷིཥྛ་ནཾ་ནཱ་མ། བོད་སྐད་དུ། དཔལ་ལྷན་ཅིག་སྐྱེས་པ་བདེ་བ་ཆེན་པོའི་མཆོག་བདག་བྱིན་གྱིས་བརླབ་པ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ། །ཀྱེ་ཧོཿསྒྲུབ་པའི་སྙིང་པོ་བདེ་ཆེན་རང་གི་སེམས། །འཁྲུལ་པའི་དབང་གིས་རྐྱེན་དང་བཅས་གྱུར་ཀྱང༌། །རྒྱ་མཚོའི་ཆུ་ནི་དྭངས་མའི་རང་བཞིན་ཡིན། །རྙོག་མའི་རང་བཞིན་གློ་བུར་རྐྱེན་ལས་བྱུང༌། །མ་བཅོས་རང་སར་བཞག་ན་རྒྱལ་བའི་ཐུགས། །འདི་ན་བླ་མའི་དུས་ཐབས་བསྟེན་ལས་བྱུང་བ་སྟེ། །ཐབས་ཀྱི་རྒྱལ་པོ་བྱ་བ་ཐམས་ཅད་གཏང་བར་བྱའོ། །ཞེས་རི་ཁྲོད་པ་ཆེན་པོས་གསུངས་སོ། །ཕྱག་རྒྱ་ཆེན་པོའི་མན་ངག་རྫོགས་སོ།། །།

༄༅། །བྱང་ཆུབ་སེམས་ཀྱི་འགྲེལ་པ་ཞེས་བྱ་བ་བཞུགས་སོ། །
སློབ་དཔོན་ཀླུ་སྒྲུབ་ཀྱིས་མཛད།

༄༅། །རྒྱ་གར་སྐད་དུ། བོ་དྷི་ཙིཏྟ་བི་བ་ར་ཎ་ནཱ་མ། བོད་སྐད་དུ། བྱང་ཆུབ་སེམས་ཀྱི་འགྲེལ་པ་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །དངོས་པོ་ཐམས་ཅད་དང་བྲལ་བ། །ཕུང་པོ་ཁམས་དང་སྐྱེ་མཆེད་དང༌། །གཟུང་དང་འཛིན་པ་རྣམ་སྤངས་པ། །ཆོས་བདག་མེད་པར་མཉམ་ཉིད་པས། །རང་སེམས་གདོད་ནས་མ་སྐྱེས་པས། །སྟོང་པ་ཉིད་ཀྱི་རང་བཞིན་ནོ། །ཞེས་བྱ་བ་འབྱུང་ངོ༌། །སངས་རྒྱས་བཅོམ་ལྡན་འདས་རྣམས་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་དེ་རྣམས་ཀྱིས་ཇི་ལྟར་བྱང་ཆུབ་ཆེན་པོར་ཐུགས་བསྐྱེད་པ་དེ་བཞིན་དུ། བདག་གིས་ཀྱང་སེམས་ཅན་མ་བསྒྲལ་བ་རྣམས་བསྒྲལ་བ་དང༌། མ་གྲོལ་བ་རྣམས་དགྲོལ་བ་དང༌། དབུགས་མ་ཕྱུང་བ་རྣམས་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་བཟླ་བའི་ཕྱིར། དུས་འདི་ནས་བཟུང་སྟེ་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ་བྱང་ཆུབ་ཆེན་པོར་སེམས་བསྐྱེད་པར་བགྱིའོ། །བྱང་ཆུབ་སེམས་དཔའ་གསང་སྔགས་ཀྱི་སྒོར་སྤྱད་པ་སྤྱོད་པ་རྣམས་ཀྱིས་དེ་ལྟར་ཀུན་རྫོབ་ཀྱི་རྣམ་པས་བྱང་ཆུབ་ཀྱི་སེམས་སྨོན་པའི་རང་བཞིན་ཅན་བསྐྱེད་ནས། དོན་དམ་པ་བྱང་ཆུབ་ཀྱི་སེམས་བསྒོམ་པའི་སྟོབས་ཀྱིས་བསྐྱེད་པར་བྱ་བ་ཡིན་པས། དེའི་ཕྱིར་དེའི་རང་བཞིན་བཤད་པར་བྱའོ། །བྱང་ཆུབ་སེམས་ཀྱི་བདག་ཉིད་དངོས། །དཔལ་ལྡན་རྡོ་རྗེ་རྣམས་བཏུད་ནས། །བྱང་ཆུབ་སེམས་ཀྱི་བསྒོམ་པ་ནི། །སྲིད་པ་འཇིག་དེ་བདག་གིས་བཤད། །སངས་རྒྱས་རྣམས་ཀྱིས་བྱང་ཆུབ་སེམས། །བདག་དང་ཕུང་སོགས་རྣམ་རིག་གི །རྟོག་པ་རྣམས་ཀྱིས་མ་བསྒྲིབས་ཤིང༌། །རྟག་ཏུ་སྟོང་ཉིད་མཚན་ཉིད་བཞེད། །སྙིང་རྗེས་བརླན་པའི་སེམས་ཀྱིས་ནི། །འབད་པས་བསྒོམ་པར་བྱ་བ་ཡིན། །ཐུགས་རྗེའི་བདག་ཉིད་སངས་རྒྱས་ཀྱིས། །བྱང་ཆུབ་སེམས་ནི་རྟག་ཏུ་བསྒོམ། །མུ་སྟེགས་ཅན་གྱིས་གང་བརྟག་པའི། །བདག་དེ་རིག་པས་རྣམ་དཔྱད་ན། །ཕུང་པོ་ཀུན་གྱི་ནང་རྣམས་ན། །གང་ཞིག་གནས་ཀྱང་རྙེད་མ་ཡིན། །ཕུང་རྣམས་ཡོད་ཀྱི་དེ་རྟག་མིན། །དེ་ཡང་བདག་གི་ངོ་བོ་མིན། །འགའ་ཡང་རྟག་དང་མི་རྟག་གཉིས། །རྟེན་དང་བརྟེན་པའི་དངོས་པོར་མེད། །བདག་ཅེས་བྱ་དེ་དངོས་མིན་ན། །བྱེད་པོར་ཞེས་བྱར་ག་ལ་རྟག །ཆོས་ཅན་ཡོད་ན་ཆོས་རྣམས་ལ། །འཇིག་རྟེན་ན་ནི་སྤྱོད་ལ་འཇུག །གང་ཕྱིར་རྟག་པས་དོན་བྱེད་པ། །རིམ་དང་ཅིག་ཅར་གྱིས་མིན་པ། །དེ་ཕྱིར་ཕྱི་དང་ནང་དུ་ནི། །རྟག་པའི་དངོས་དེ་མེད་པ་ཉིད། །གལ་ཏེ་ནུས་ན་ཅི་ཕྱིར་ལྟོས། །དེ་ནི་ཅིག་ཅར་དངོས་འབྱིན་འགྱུར། །གང་ཞིག་དངོས་གཞན་ལ་ལྟོས་པ། །དེ་ནི་རྟག་དང་ནུས་ལྡན་མིན། །གལ་ཏེ་དངོས་ན་རྟག་མིན་ཏེ། །དངོས་རྣམས་རྟག་ཏུ་སྐད་ཅིག་ཕྱིར། །གང་ཕྱིར་མི་རྟག་དངོས་པོ་ལ། །བྱེད་པ་པོ་ཉིད་བཀག་པ་མེད། །བདག་སོགས་བྲལ་བའི་འཇིག་རྟེན་ནི། །ཕུང་པོ་ཁམས་དང་སྐྱེ་མཆེད་དང༌། །གཟུང་འཛིན་བློ་ཡིས་འཇོམས་པར་འགྱུར། །ཕན་པར་བཞེད་པ་རྣམས་ཀྱིས་ནི། །གཟུགས་དང་ཚོར་དང་འདུ་ཤེས་དང༌། །འདུ་བྱེད་རྣམ་ཤེས་ཕུང་པོ་ལྔ། །དེ་ལྟར་ཉན་ཐོས་རྣམས་ལ་གསུངས། །རྐང་གཉིས་མཆོག་གིས་རྟག་ཏུ་ཡང༌། །གཟུགས་ནི་ལྦུ་བ་རྡོས་འདྲར་སྣང༌། །ཚོར་བ་ཆུ་ཡི་ཆུ་བུར་འདྲ། །འདུ་ཤེས་སྨིག་རྒྱུ་དང་མཚུངས་ཤིང༌། །འདུ་བྱེད་ཆུ་ཤིང་དང་འདྲ་ལ། །རྣམ་ཤེས་སྒྱུ་མ་ལྟ་བུ་ཞེས། །ཕུང་པོ་བསྟན་པ་དེ་ལྟ་བུ། །བྱང་ཆུབ་སེམས་དཔའ་རྣམས་ལ་གསུངས། །འབྱུང་ཆེན་བཞི་ཡི་རང་བཞིན་ཅན། །གཟུགས་ཀྱི་ཕུང་པོར་རབ་ཏུ་བཤད། །ལྷག་མ་གཟུགས་མེད་ཉིད་དུ་ནི། །མེད་ན་མི་འབྱུང་ཕྱིར་ན་འགྲུབ། །དེ་དག་རྣམས་ཀྱིས་མིང་གཟུགས་སོགས། །ཁམས་རྣམས་གང་བཤད་དེ་དག་ཉིད། །སྐྱེ་མཆེད་དང་ནི་གཟུང་བ་དང༌། །འཛིན་པར་ཡང་ནི་ཤེས་པར་བྱ། །གཟུགས་རྡུལ་དབང་ཤེས་སྐྱེད་མིན་ཏེ། །དེ་ནི་དབང་པོ་ལས་འདས་ཡིན། །འདུས་པས་དེ་རྣམས་སྐྱེད་བྱེད་ན། །ཚོགས་པ་དེ་ཡང་མི་འདོད་དོ། །ཕྱོགས་ཀྱི་དབྱེ་བས་ཕྱེ་བ་ཡིས། །རྡུལ་ཕྲན་ལ་ཡང་དབྱེ་བ་མཐོང༌། །གང་ལ་ཆ་ཤས་ཀྱིས་བརྟགས་ན། །དེ་ནི་རྡུལ་ཕྲན་ཇི་ལྟར་འཐད། །ཕྱི་རོལ་དོན་ནི་རྣམ་གཅིག་ལ། །ཐ་དད་ཤེས་པ་འཇུག་པར་འགྱུར། །ཡིད་འོང་གཟུགས་ནི་གང་ཡིན་པ། །དེ་ཉིད་གཞན་ལས་གཞན་དུ་འགྱུར། །བུད་མེད་གཟུགས་ནི་གཅིག་པུ་ལ། །རོ་དང་འདོད་བྱ་བཟའ་བྱ་ཞེས། །ཀུན་ཏུ་ཆགས་ཅན་ཁྱི་རྣམས་བཞིན། །རྣམ་པར་རྟོག་པ་གསུམ་ཡིན་ནོ། །དོན་མཚུངས་པ་ཡིས་དོན་བྱེད་པ། །རྨི་ལམ་གནོད་པ་བཞིན་མིན་ནམ། །རྨི་ལམ་སད་པའི་གནས་སྐབས་ན། །དོན་མེད་པ་ལ་ཁྱད་པར་མེད། །གཟུང་དང་འཛིན་པའི་ངོ་བོ་ཡིས། །རྣམ་ཤེས་སྣང་བ་གང་ཡིན་པ། །རྣམ་ཤེས་ལས་ནི་ཐ་དད་པར། །ཕྱི་རོལ་དོན་ནི་འགའ་ཡང་མེད། །དེ་ཕྱིར་དངོས་པོའི་ངོ་བོ་ནི། །ཕྱི་དོན་རྣམ་པ་ཀུན་ཏུ་མེད། །རྣམ་ཤེས་སོ་སོར་སྣང་བ་འདི། །གཟུགས་ཀྱི་རྣམ་པར་སྣང་བར་འགྱུར། །ཇི་ལྟར་སྐྱེ་བོ་སེམས་རྨོངས་པས། །སྒྱུ་མ་སྨིག་རྒྱུ་དྲི་ཟ་ཡི། །གྲོང་ཁྱེར་ལ་སོགས་མཐོང་བ་ལྟར། །དེ་བཞིན་གཟུགས་སོགས་སྣང་བ་ཡིན། །བདག་ཏུ་འཛིན་པ་བཟློག་པའི་ཕྱིར། །ཕུང་པོ་ཁམས་སོགས་བསྟན་པ་ཡིན། །སེམས་ཙམ་པ་ལ་གནས་ནས་ནི། །སྐལ་ཆེན་རྣམས་ཀྱིས་དེ་ཡང་སྤོང༌། །རྣམ་པར་ཤེས་པར་སྨྲ་བ་ལ། །སྣ་ཚོགས་འདི་ནི་སེམས་སུ་གྲུབ། །རྣམ་ཤེས་རང་བཞིན་གང་ཞེ་ན། །ད་ནི་དེ་ཉིད་བཤད་བྱ་སྟེ། །འདི་དག་ཐམས་ཅད་སེམས་ཙམ་ཞེས། །ཐུབ་པས་བསྟན་པ་གང་མཛད་དེ། །བྱིས་པ་རྣམས་ཀྱིས་སྐྲག་པ་ནི། །སྤང་བའི་ཕྱིར་ཡིན་དེ་ཉིད་མིན། །ཀུན་བརྟགས་དང་ནི་གཞན་དབང་དང༌། །ཡོངས་སུ་གྲུབ་པ་འདི་ཉིད་ནི། །སྟོང་ཉིད་བདག་ཉིད་གཅིག་པུ་ཡི། །ངོ་བོ་སེམས་ལ་བརྟག་པ་ཡིན། །ཐེག་ཆེན་དགའ་བའི་བདག་ཉིད་ལ། །ཆོས་ལ་བདག་མེད་མཉམ་པ་ཉིད། །སེམས་ནི་གདོད་ནས་མ་སྐྱེས་ཏེ། །སངས་རྒྱས་ཀྱིས་ནི་མདོར་བསྡུས་གསུངས། །རྣལ་འབྱོར་སྤྱོད་པ་པ་རྣམས་ཀྱིས། །རང་གི་སེམས་ཀྱིས་དབང་བྱས་ཏེ། །གནས་ཡོངས་གྱུར་ནས་དག་པའི་སེམས། །སོ་སོ་རང་རིག་སྤྱོད་ཡུལ་བརྗོད། །འདས་པ་གང་ཡིན་དེ་ནི་མེད། །མ་འོངས་པ་ནི་ཐོབ་པ་མིན། །གནས་ཕྱིར་ནས་ནི་ཡོངས་གྱུར་པ། །ད་ལྟར་བ་ལ་ག་ལ་ཡོད། །ཇི་ལྟ་དེ་ལྟར་སྣང་བ་མིན། །ཇི་ལྟར་སྣང་དེ་དེ་ལྟར་མིན། །རྣམ་ཤེས་བདག་མེད་ངོ་བོ་སྟེ། །རྟེན་གཞན་རྣམ་པར་ཤེས་པ་མེད། །ཇི་ལྟར་ཁབ་ལེན་དང་ཉེ་བས། །ལྕགས་ནི་མྱུར་དུ་ཡོངས་སུ་འཁོར། །དེ་ལ་སེམས་ནི་ཡོད་མིན་ཏེ། །སེམས་དང་ལྡན་བཞིན་སྣང་བར་འགྱུར། །དེ་བཞིན་ཀུན་གཞིའི་རྣམ་ཤེས་ནི། །བདེན་མིན་བདེན་པ་བཞིན་དུ་ནི། །གང་ཚེ་འགྲོ་འོང་གཡོ་བར་འགྱུར། །དེ་ཚེ་སྲིད་པའང་འཛིན་པར་བྱེད། །ཇི་ལྟར་རྒྱ་མཚོ་དང་ནི་ཤིང༌། །སེམས་ནི་མེད་ཀྱང་གཡོ་བར་འགྱུར། །དེ་བཞིན་ཀུན་གཞིའི་རྣམ་ཤེས་ནི། །ལུས་བརྟེན་ནས་ནི་གཡོ་བ་ཡིན། །ལུས་མེད་ན་ནི་རྣམ་པར་ཤེས། །ཡོད་པ་མིན་ཞེས་ཡོངས་རྟོག་ན། །དེ་ཡི་སོ་སོ་རང་རིག་ཉིད། །ཅི་འདྲ་ཞེས་བྱར་བརྗོད་པར་གྱིས། །སོ་སོ་རང་རིག་ཉིད་བརྗོད་པས། །དེ་ནི་དངོས་པོ་ཉིད་དུ་བརྗོད། །འདི་དེ་ཡིན་ཞེས་བརྗོད་པར་ནི། །ནུས་མིན་ཞེས་ཀྱང་བརྗོད་པ་ཡིན། །རང་ལ་ངེས་བཞིན་གཞན་དག་ལ། །ངེས་པ་བསྐྱེད་པར་བྱ་བའི་ཕྱིར། །རྟག་ཏུ་འཁྲུལ་པ་མེད་པར་ནི། །མཁས་རྣམས་རབ་ཏུ་འཇུག་པ་ཡིན། །ཤེས་པས་ཤེས་བྱ་རྟོགས་པ་སྟེ། །ཤེས་བྱ་མེད་པར་ཤེས་པ་མེད། །དེ་ལྟ་ན་ནི་རིག་བྱ་དང༌། རིག་བྱེད་མེད་ཅེས་ཅིས་མི་འདོད། །སེམས་ནི་མིང་ཙམ་ཡིན་པ་སྟེ། །མིང་ལས་གཞན་དུ་འགའ་ཡང་མེད། །མིང་ཙམ་དུ་ནི་རྣམ་རིག་བལྟ། །མིང་ཡང་རང་བཞིན་མེད་པ་ཡིན། །ནང་ངམ་དེ་བཞིན་ཕྱི་རོལ་ལམ། །ཡང་ན་གཉིས་ཀའི་བར་དག་ཏུ། །རྒྱལ་བ་རྣམས་ཀྱིས་སེམས་མ་རྙེད། །དེ་ཕྱིར་སྒྱུ་མའི་རང་བཞིན་སེམས། །ཁ་དོག་དབྱིབས་ཀྱི་དབྱེ་བ་འམ། །གཟུང་བ་དང་ནི་འཛིན་པའམ། །སྐྱེས་པ་བུད་མེད་མ་ནིང་སོགས། །ངོ་བོ་སེམས་ནི་གནས་པ་མིན། །མདོར་ན་སངས་རྒྱས་རྣམས་ཀྱིས་ནི། །གཟིགས་པར་མ་གྱུར་གཟིགས་མི་འགྱུར། །རང་བཞིན་མེད་པའི་རང་བཞིན་ཅན། །ཇི་ལྟ་བུར་ནི་གཟིགས་པར་འགྱུར། །དངོས་པོ་ཞེས་བྱ་རྣམ་རྟོག་ཡིན། །རྣམ་རྟོག་མེད་པ་སྟོང་ཉིད་ཡིན། །གང་དུ་རྣམ་རྟོག་སྣང་གྱུར་པ། །དེར་ནི་སྟོད་ཉིད་ག་ལ་ཡོད། །རྟོག་བྱ་རྟོག་བྱེད་རྣམ་པའི་སེམས། །དེ་བཞིན་གཤེགས་རྣམས་ཀྱིས་མ་གཟིགས། །གང་ན་རྟོག་བྱ་རྟོག་བྱེད་ཡོད། །དེར་ནི་བྱང་ཆུབ་ཡོད་མ་ཡིན། །མཚན་ཉིད་མེད་ཅིང་སྐྱེ་བ་མེད། །ཡོང་གྱུར་མ་ཡིན་ངག་ལམ་བྲལ། །མཁའ་དང་བྱང་ཆུབ་སེམས་དང་ནི། །བྱང་ཆུབ་གཉིས་མེད་མཚན་ཉིད་ཅན། །བྱང་ཆུབ་སྙིང་པོ་ལ་བཞུགས་པའི། །བདག་ཉིད་ཆེན་པོ་སངས་རྒྱས་དང༌། །བརྩེར་ལྡན་ཀུན་གྱིས་དུས་གསུམ་དུ། །སྟོང་པ་མཁའ་དང་མཚུངས་པར་མཁྱེན། །དེ་ཕྱིར་ཆོས་རྣམས་ཀུན་གྱི་གཞི། །ཞི་ཞིང་སྒྱུ་མ་དང་མཚུངས་པར། །གཞི་མེད་སྲིད་པ་འཇིག་བྱེད་པའི། །སྟོང་པ་ཉིད་ནི་རྟག་ཏུ་བསྒོམ། །སྐྱེ་མེད་དང་ནི་སྟོང་ཉིད་དང༌། །བདག་མེད་ཅེས་བྱར་སྟོང་པ་ཉིད། །བདག་ཉིད་དམན་པར་གང་བསྒོམ་པ། །དེ་དེ་སྒོམ་པར་བྱེད་པ་མིན། །དགེ་དང་མི་དགེའི་རྣམ་རྟོག་གི །རྒྱུན་ཆད་པ་ཡི་མཚན་ཉིད་ཅན། །སྟོང་ཉིད་སངས་རྒྱས་ཀྱིས་གསུངས་གཞན། །དེ་དག་སྟོང་པ་ཉིད་མི་བཞེད། །སེམས་ལ་དམིགས་པ་མེད་པ་ཡི། །གནས་པ་ནམ་མཁའི་མཚན་ཉིད་ཅན། །དེ་དག་སྟོང་ཉིད་བསྒོམ་པ་ནི། །ནམ་མཁའ་བསྒོམ་པར་བཞེད་པ་ཡིན། །སྟོང་ཉིད་སེང་གེའི་སྒྲ་ཡིས་ནི། །སྨྲ་བ་ཐམས་ཅད་སྐྲག་པར་མཛད། །གང་དང་གང་དུ་དེ་དག་ཞུགས། །དེ་དང་དེར་ནི་སྟོང་ཉིད་འགྱུར། །གང་གི་རྣམ་ཤེས་སྐད་ཅིག་མ། །དེ་ཡི་དེ་ནི་རྟག་མ་ཡིན། །སེམས་ནི་མི་རྟག་ཉིད་ཡིན་ན། །སྟོང་པ་ཉིད་དང་ཇི་ལྟར་འགལ། །མདོར་ན་སངས་རྒྱས་རྣམས་ཀྱིས་ནི། །སེམས་ནི་མི་རྟག་ཉིད་བཞེད་ན། །དེ་དག་སེམས་ནི་སྟོང་ཉིད་དུ། །ཅི་ཡི་ཕྱིར་ན་མི་བཞེད་འགྱུར། །ཐོག་མ་ཉིད་ནས་སེམས་ཀྱི་ནི། །རང་བཞིན་རྟག་ཏུ་མེད་པར་འགྱུར། །དངོས་པོ་རང་བཞིན་གྱིས་གྲུབ་པ། །རང་བཞིན་མེད་ཉིད་བརྗོད་པ་མིན། །དེ་སྐད་བརྗོད་ན་སེམས་ཀྱིས་ནི། །བདག་གི་གནས་པ་སྤངས་པ་ཡིན། །རང་གི་རང་བཞིན་ལས་འདས་པ། །འདི་ནི་ཆོས་རྣམས་ཆོས་མ་ཡིན། །ཇི་ལྟར་བུ་རམ་མངར་བ་དང༌། །མེ་ཡི་རང་བཞིན་ཚ་བ་བཞིན། །དེ་བཞིན་ཆོས་རྣམས་ཐམས་ཅད་ཀྱི། །རང་བཞིན་སྟོང་པ་ཉིད་དུ་འདོད། །སྟོང་ཉིད་རང་བཞིན་དུ་བརྗོད་པ། །འགའ་ཞིག་ཆད་པར་སྨྲ་བ་མིན། །དེས་ནི་རྟག་པ་ཉིད་དུ་ཡང༌། །འགའ་ཞིག་སྨྲ་བ་མ་ཡིན་ནོ། །མ་རིག་ནས་བརྩམས་རྒ་ཤིའི་བར། །མཐར་ཐུག་ཡན་ལག་བཅུ་གཉིས་ཀྱི། །བརྟེན་ནས་བྱུང་བའི་བྱ་བ་ནི། །ཁོ་བོ་རྨི་ལམ་སྒྱུ་འདྲར་འདོད། །ཡན་ལག་བཅུ་གཉིས་འཁོར་ལོ་འདི། །སྲིད་པའི་ལམ་དུ་འཁོར་བ་སྟེ། །དེ་ལས་གཞན་པའི་སེམས་ཅན་གང༌། །ལས་འབྲས་སྤྱོད་པར་འདོད་པ་མེད། །ཇི་ལྟར་མེ་ལོང་ལ་བརྟེན་ནས། །བཞིན་གྱི་དཀྱིལ་འཁོར་སྣང་གྱུར་པ། །དེ་ལ་དེ་ནི་འཕོ་མིན་ཏེ། །དེ་མེད་པར་ནི་དེ་ཡང་མེད། །དེ་བཞིན་ཕུང་པོ་ཉིང་མཚམས་སྦྱོར། །སྲིད་པ་གཞན་དུ་སྐྱེ་བ་དང༌། །འཕོ་བ་མེད་པར་མཁས་རྣམས་ཀྱིས། །རྟག་ཏུ་ངེས་པར་བྱ་བ་ཡིན། །མདོར་ན་སྟོང་པའི་ཆོས་ལས་ནི། །ཆོས་རྣམས་སྟོང་པར་སྐྱེ་བར་འགྱུར། །བྱེད་པོ་ལས་འབྲས་ལོངས་སྤྱོད་སོགས། །ཀུན་རྫོབ་ཏུ་ནི་རྒྱལ་བས་བསྟན། །ཇི་ལྟར་རྔ་ཡི་སྒྲ་དང་ནི། །དེ་བཞིན་མྱུ་གུ་ཚོགས་པས་བསྐྱེད། །ཕྱི་ཡི་རྟེན་ཅིང་འབྲེལ་འབྱུང་བ། །རྨི་ལམ་སྒྱུ་མ་དང་མཚུངས་འདོད། །ཆོས་རྣམས་རྒྱུ་ལས་སྐྱེས་པ་ནི། །ནམ་ཡང་འདའ་བར་མི་འགྱུར་ཏེ། །ཆུ་ནི་རྒྱུ་ཉིད་ཀྱིས་སྟོང་པས། །དེ་ནི་སྐྱེ་བ་མེད་པར་རྟོགས། །ཆོས་རྣམས་ཀྱི་ནི་སྐྱེ་ མེད་པར། །སྟོང་ཉིད་ཡིན་པར་རབ་ཏུ་བཤད། །མདོར་ན་ཕུང་པོ་ལྔ་པོ་འདིར། །ཆོས་ཀུན་ཞེས་ནི་བཤད་པ་ཡིན། །དེ་ཉིད་ཇི་བཞིན་བཤད་པ་ན། །ཀུན་རྫོབ་རྒྱུན་ནི་འཆད་མི་འགྱུར། །ཀུན་རྫོབ་ལས་ནི་ཐ་དད་པར། །དེ་ཉིད་དམིགས་པ་མ་ཡིན་ཏེ། །ཀུན་རྫོབ་སྟོང་པ་ཉིད་དུ་བཤད། །སྟོང་ཉིད་ཁོ་ནར་ཀུན་རྫོབ་ཡིན། །མེད་ན་མི་འབྱུང་ངེས་པའི་ཕྱིར། །བྱས་དང་མི་རྟག་ཇི་བཞིན་ནོ། །ཀུན་རྫོབ་ཉོན་མོངས་ལས་ལས་བྱུང༌། །ལས་ནི་སེམས་ལས་བྱུང་བ་ཡིན། །སེམས་ནི་བག་ཆགས་དག་གིས་བསགས། །བག་ཆགས་བྲལ་ན་བདེ་བ་སྟེ། །བདེ་བའི་སེམས་ནི་ཞི་བ་ཉིད། །སེམས་ཞི་བ་ནི་རྨོངས་མི་འགྱུར། །རྨོངས་མེད་དེ་ཉིད་རྟོགས་པ་སྟེ། །དེ་ཉིད་རྟོགས་པས་གྲོལ་འཐོབ་འགྱུར། །དེ་བཞིན་ཉིད་དང་ཡང་དག་མཐའ། །མཚན་མ་མེད་དང་དོན་དམ་ཉིད། །བྱང་ཆུབ་སེམས་མཆོག་དེ་ཉིད་དང༌། །སྟོང་པ་ཉིད་དུའང་བཤད་པ་ཡིན། །གང་དག་སྟོང་ཉིད་མི་ཤེས་པ། །དེ་དག་ཐར་པའི་རྟེན་མ་ཡིན། །འགྲོ་དྲུག་སྲིད་པའི་བཙོན་རར་ནི། །རྨོངས་པ་དེ་དག་འཁོར་བར་འགྱུར། །དེ་ལྟར་སྟོང་པ་ཉིད་འདི་ནི། །རྣལ་འབྱོར་པ་ཡིས་བསྒོམ་བྱས་ན། །གཞན་གྱི་དོན་ལ་ཆགས་པའི་བློ། །འབྱུང་བར་འགྱུར་བར་ཐེ་ཚོམ་མེད། །གང་དག་ཕ་དང་མ་དང་ནི། །གཉེན་བཤེས་གྱུར་པས་བདག་ལ་སྔོན། །ཕན་པ་བྱས་པར་གྱུར་པ་ཡི། །སེམས་ཅན་དེ་དག་རྣམས་ལ་ནི། །བྱས་པ་གཟོ་བར་འགྱུར་བར་བྱ། །སྲིད་པའི་བཙོན་རར་སེམས་ཅན་ནི། །ཉོན་མོངས་མེ་ཡིས་གདུངས་རྣམས་ལ། །བདག་གིས་སྡུག་བསྔལ་འབྱིན་པ་ལྟར། །དེ་བཞིན་བདེ་བ་སྦྱིན་པར་རིགས། །འཇིག་རྟེན་བདེ་འགྲོ་ངན་འགྲོ་ཡི། །འདོད་དང་མི་འདོད་འབྲས་བུ་དེ། །སེམས་ཅན་རྣམས་ལ་ཕན་པ་དང༌། །གནོད་པ་ལས་ནི་འབྱུང་བར་འགྱུར། །སེམས་ཅན་བརྟེན་ནས་སངས་རྒྱས་ཀྱི། །གོ་འཕང་བླ་མེད་རྙེད་གྱུར་ན། །ལྷ་དང་མི་ཡི་ལོངས་སྤྱོད་དང༌། །ཚངས་དང་དབང་པོ་དྲག་པོ་དང༌། །འཇིག་རྟེན་སྐྱོང་བས་བསྟེན་དེ་དག །སེམས་ཅན་ཕན་པ་ཙམ་ཞིག་གིས། །མ་དྲངས་བ་ནི་འགྲོ་གསུམ་འདིར། །འགའ་ཡང་མེད་ལ་མཚར་ཅི་ཡོད། །སེམས་དམྱལ་དུད་འགྲོ་ཡི་དྭགས་སུ། །སྡུག་བསྔལ་རྣམ་པ་དུ་མའི་དངོས། །སེམས་ཅན་རྣམས་ཀྱིས་མྱོང་བ་གང༌། །དེ་ནི་སེམས་ཅན་གནོད་ལས་བྱུང༌། །བཀྲེས་སྐོམ་ཕན་ཚུན་བརྡེག་པ་དང༌། །གཟིར་བ་ཡི་ནི་སྡུག་བསྔལ་ཉིད། །བཟློག་པར་དཀའ་ཞིང་ཟད་མེད་དེ། །སེམས་ཅན་གནོད་པའི་འབྲས་བུ་ཡིན། །སངས་རྒྱས་བྱང་ཆུབ་སེམས་དཔའ་དང༌། །བདེ་འགྲོ་དང་ནི་ངན་འགྲོ་དང༌། །སེམས་ཅན་དག་གི་རྣམ་པར་སྨིན། །ངོ་བོ་གཉིས་སུ་ཤེས་པར་བྱ། །དངོས་པོ་ཀུན་གྱིས་བསྟེན་བྱ་ཞིང༌། །རང་གི་ལུས་བཞིན་བསྲུང་བར་བྱ། །སེམས་ཅན་རྣམས་ལ་ཆགས་བྲལ་བ། །དུག་བཞིན་འབད་པས་སྤང་བར་བྱ། །ཉན་ཐོས་རྣམས་ནི་ཆགས་བྲལ་བས། །བྱང་ཆུབ་དམན་པ་ཐོབ་མིན་ནམ། །སེམས་ཅན་ཡོངས་སུ་མ་དོར་བས། །རྫོགས་སངས་རྒྱས་ཀྱི་བྱང་ཆུབ་ཐོབ། །དེ་ལྟར་ཕན་དང་མི་ཕན་པའི། །འབྲས་བུ་འབྱུང་བར་བཤད་པ་ན། །དེ་དག་སྐད་ཅིག་གཅིག་ཀྱང་ནི། །རང་དོན་ཆགས་ཤིང་ཇི་ལྟར་གནས། །སྙིང་རྗེ་བརྟན་པའི་རྩ་བ་ཅན། །བྱང་སེམས་མྱུ་གུ་ལས་བྱུང་བའི། །གཞན་དོན་གཅིག་འབྲས་བྱང་ཆུབ་ནི། །རྒྱལ་བའི་སྲས་རྣམ་སྒོམ་པར་བྱེད། །གང་ཞིག་བསྒོམས་པས་བརྟན་པ་ནི། །གཞན་གྱི་སྡུག་བསྔལ་གྱིས་བྲེད་ནས། །བསམ་གཏན་བདེ་བ་དོར་ནས་ཀྱང༌། །མནར་མེད་པར་ཡང་འཇུག་པར་བྱེད། །འདི་ནི་ངོ་མཚར་འདི་བསྔགས་འོས། །འདི་ནི་དམ་པའི་ཚུལ་ལུགས་མཆོག །དེ་དག་རྣམས་ཀྱིས་རང་ལུས་དང༌། །ནོར་རྣམས་སྦྱིན་པ་ངོ་མཚར་མིན། །ཆོས་རྣམས་སྟོང་པ་འདི་ཤེས་ན། །ལས་དང་འབྲས་བུ་བསྟན་པ་གང༌། །དེ་ནི་ངོ་མཚར་བས་ངོ་མཚར། །རྨད་བྱུང་བས་ཀྱང་རྨད་དུ་བྱུང༌། །སེམས་ཅན་བསྐྱབ་པའི་བསམ་པ་ཅན། །དེ་དག་སྲིད་པའི་འདམ་སྐྱེས་ཀྱང༌། །དེ་བྱུང་ཉེས་པས་མ་གོས་པ། །ཆུ་ཡི་པདྨའི་འདབ་མ་བཞིན། །ཀུན་ཏུ་བཟང་སོགས་རྒྱལ་བའི་སྲས། །སྟོང་ཉིད་ཡེ་ཤེས་མེ་ཡིས་ནི། །ཉོན་མོངས་བུད་ཤིང་བསྲེགས་མོད་ཀྱི། །དེ་ལྟའང་སྙིང་རྗེས་བརླན་གྱུར་ཅིང༌། །སྙིང་རྗེའི་དབང་དུ་གྱུར་པ་རྣམས། །གཤེགས་དང་བལྟམས་དང་རོལ་བ་དང༌། །ཁབ་ནས་འབྱུང་དང་དཀའ་ཐུབ་སྤྱོད། །བྱང་ཆུབ་ཆེ་དང་བདུད་སྡེ་བཅོམ། །ཆོས་ཀྱི་འཁོར་ལོ་བསྐོར་བ་དང༌། །ལྷ་རྣམས་ཀུན་གྱིས་བཞུགས་པར་དང༌། །དེ་བཞིན་དུ་ནི་མྱ་ངན་ལས། །འདས་པར་སྟོན་པར་མཛད་པ་ཡིན། །ཚངས་དང་དབང་པོ་ཁྱབ་འཇུག་དང༌། །དྲག་སོགས་གཟུགས་སུ་སྤྲུལ་བྱས་ནས། །འགྲོ་བ་འདུལ་བའི་སྦྱོར་བ་ཡིས། །ཐུགས་རྗེའི་རང་བཞིན་ཅན་གར་མཛད། །སྲིད་པའི་ལམ་ལ་སྐྱོ་རྣམས་ལ། །ངལ་བསོའི་དོན་དུ་ཐེག་པ་ཆེ། །འབྱུང་བའི་ཡེ་ཤེས་གཉིས་པོ་ཡང༌། །གསུངས་པ་ཡིན་ཏེ་དོན་དམ་མིན། །ཇི་སྲིད་སངས་རྒྱས་ཀྱིས་མ་བསྐུལ། །དེ་སྲིད་ཡེ་ཤེས་ལུས་དངོས་ཅན། །ཏིང་འཛིན་མྱོས་པས་བརྒྱལ་གྱུར་པའི། །ཉན་ཐོས་དེ་དག་གནས་པར་འགྱུར། །བསྐུལ་ན་སྣ་ཚོགས་གཟུགས་ཀྱིས་ནི། །སེམས་ཅན་དོན་ལ་ཆགས་གྱུར་ཅིང༌། །བསོད་ནམས་ཡེ་ཤེས་ཚོགས་བསགས་ནས། །སངས་རྒྱས་བྱང་ཆུབ་འཐོབ་པར་འགྱུར། །གཉིས་ཀྱི་བག་ཆགས་ཡོད་པའི་ཕྱིར། །བག་ཆགས་ས་བོན་བརྗོད་པ་ཡིན། །ས་བོན་དེ་དངོས་ཚོགས་པ་ཡིས། །སྲིད་པའི་མྱུ་གུ་སྐྱེད་པར་བྱེད། །འཇིག་རྟེན་མགོན་རྣམས་ཀྱིས་བསྟན་པ། །སེམས་ཅན་བསམ་དབང་རྗེས་འགྲོ་རྣམས། །འཇིག་རྟེན་དུ་ནི་ཐབས་མང་པོས། །རྣམ་པ་མང་པོ་ཐ་དད་འགྱུར། །ཟབ་ཅིང་རྒྱ་ཆེའི་དབྱེ་བ་དང༌། །ལ་ལར་གཉིས་ཀའི་མཚན་ཉིད་ཅན། །ཐ་དད་བསྟན་པར་ཡིན་ཡང་ནི། །སྟོང་དང་གཉིས་མེད་ཐ་དད་མིན། །གཟུགས་རྣམས་དང་ནི་ས་རྣམས་དང༌། །སངས་རྒྱས་ཕ་རོལ་ཕྱིན་གང་དག །དེ་དག་བྱང་ཆུབ་སེམས་ཀྱི་ཆར། །ཀུན་མཁྱེན་རྣམས་ཀྱིས་གསུངས་པ་ཡིན། །ལུས་ངག་ཡིད་ཀྱིས་རྟག་པར་ནི། །དེ་ལྟར་སེམས་ཅན་དོན་བྱེད་པ། །སྟོང་ཉིད་རྩོད་པར་སྨྲ་རྣམས་ལ། །ཆད་པའི་རྩོད་པ་ཉིད་ཡོད་མིན། །འཁོར་བ་མྱ་ངན་འདས་པ་ལ། །བདག་ཉིད་ཆེ་དེ་མི་གནས་པས། །དེ་ཕྱིར་སངས་རྒྱས་རྣམས་ཀྱིས་ནི། །མི་གནས་མྱ་ངན་འདས་འདིར་བཤད། །སྙིང་རྗེ་རོ་གཅིག་བསོད་ནམས་འགྱུར། །སྟོང་ཉིད་རོ་ནི་མཆོག་གྱུར་པ། །བདག་དང་གཞན་དོན་འགྲུབ་དོན་དུ། །གང་འཐུང་དེ་དག་རྒྱལ་སྲས་ཡིན། །དངོས་པོ་ཀུན་གྱིས་དེ་ལ་འདུད། །སྲིད་པ་གསུམ་ན་རྟག་མཆོད་འོས། །སངས་རྒྱས་གདུང་ནི་འཚོབ་དོན་དུ། །འཇིག་རྟེན་འདྲེན་པ་དེ་དག་བཞུགས། །བྱང་ཆུབ་སེམས་འདི་ཐེག་ཆེན་པོ། །མཆོག་ནི་ཡིན་པར་བཤད་པ་སྟེ། །མཉམ་པར་བཞག་པས་འབད་པ་ཡིས། །བྱང་ཆུབ་སེམས་ནི་བསྐྱེད་པར་བགྱི། །རང་དང་གཞན་དོན་བསྒྲུབ་དོན་དུ། །སྲིད་ན་ཐབས་གཞན་ཡོད་མ་ཡིན། །བྱང་ཆུབ་སེམས་ནི་མ་གཏོགས་པར། །སངས་རྒྱས་ཀྱིས་སྔར་ཐབས་མ་གཟིགས། །བྱང་ཆུབ་སེམས་བསྐྱེད་ཙམ་གྱིས་ནི། །བསོད་ནམས་ཕུང་པོ་གང་ཐོབ་པ། །གལ་ཏེ་གཟུགས་ཅན་ཡིན་ན་ནི། །ནམ་མཁའ་གང་བ་ལས་ཀྱང་ལྷག །སྐྱེས་བུ་གང་ཞིག་སྐད་ཅིག་ཙམ། །བྱང་ཆུབ་སེམས་ནི་སྒོམ་བྱེད་པ། །དེ་ཡི་བསོད་ནམས་ཕུང་པོ་ནི། །རྒྱལ་བ་ཡིས་ཀྱང་བགྲང་མི་དཔྱོད། །ཉོན་མོངས་མེད་པའི་རིན་ཆེན་སེམས། །འདི་ནི་ནོར་མཆོག་གཅིག་པུ་སྟེ། །ཉོན་མོངས་བདུད་སོགས་ཆོམ་རྐུན་གྱིས། །གནོད་མིན་འཕྲོག་པར་བྱ་བ་མིན། །ཇི་ལྟར་འཁོར་བར་སངས་རྒྱས་དང༌། །བྱང་ཆུབ་སེམས་དཔའི་སྨོན་ལམ་ནི། །མི་གཡོ་དེ་ལྟར་བློ་ཉིད་ནི། །བྱང་ཆུབ་སེམས་གཞོལ་རྣམས་ཀྱིས་བྱ། །ངོ་མཚར་གྱིས་ཀྱང་ཁྱེད་ཅག་གིས། །ཇི་ལྟར་བཤད་པ་ལ་འབད་ཀྱི། །དེ་རྗེས་ཀུན་བཟང་སྤྱོད་པ་ནི། །རང་ཉིད་ཀྱིས་ནི་རྟོགས་པར་འགྱུར། །རྒྱལ་མཆོག་རྣམས་ཀྱིས་བསྟོད་པའི་བྱང་ཆུབ་སེམས་ནི་བསྟོད་བྱས་པའི། །བསོད་ནམས་མཚུངས་མེད་དེང་དུ་བདག་གིས་ཐོབ་པ་གང་ཡིན་པ། །དེ་ཡིས་སྲིད་པའི་རྒྱ་མཚོའི་རྦ་ཀློང་ནང་དུ་ནུབ་པ་ཡི། །སེམས་ཅན་རྐང་གཉིས་དབང་པོས་བསྟན་པའི་ལམ་དུ་འགྲོ་བར་ཤོག །བྱང་ཆུབ་སེམས་ཀྱི་འགྲེལ་པ་སློབ་དཔོན་བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ།། །།རྒྱ་གར་གྱི་མཁན་པོ་གུ་ཎ་ཨ་ཀ་ར་ཤྲཱི་བྷ་དྲ་དང༌། ལོ་ཙཱ་བ་རབ་ཞི་བཤེས་གཉེན་གྱིས་བསྒྱུར་ཞིང་ཞུས་པ། སླད་ཀྱི་རྒྱ་གར་གྱི་མཁན་པོ་ཀ་ན་ཀ་ཝརྨ་དང༌། བོད་ཀྱི་ལོ་ཙཱ་བ་པ་ཚབ་ཉི་མ་གྲགས་ཀྱིས་བཅོས་ཤིང་གཏན་ལ་ཕབ་པའོ། །

༄༅། །གོ་བར་བྱེད་པའི་སྙིང་པོ་བརྒྱ་པ་ཞེས་བྱ་བ་བཞུགས་སོ། །
སློབ་དཔོན་ཨརྻ་དེ་བས་མཛད། 

༄༅། །རྒྱ་གར་སྐད་དུ། པྲ་ཏི་བཏྟི་སཱ་ར་ཤ་ཏ་ཀཾ །བོད་སྐད་དུ། གོ་བར་བྱེད་པའི་སྙིང་པོ་བརྒྱ་པ། དཔལ་རྡོ་རྗེ་ཧེ་རུ་ཀ་ལ་ཕྱག་འཚལ་ལོ། །གང་ཞིག་ཤིན་ཏུ་ཕུལ་བྱུང་ཆོས་ཀུན་མཉམ་ཉིད་རང་བཞིན་ཡང༌། །རྡོ་རྗེ་རྣམ་པར་སྒེག་མོ་རྣམས་ཀྱིས་དགྱེས་པར་གྱུར་རྒྱལ་བ། །སྤྲུལ་པའི་གཟུགས་ནི་རྣམ་པ་མང་མཛད་དཀྱིལ་འཁོར་འཁོར་ལོའི་དཔལ། །མཉམ་མེད་ཧེ་རུ་ཀ་དཔལ་དེ་ཡི་ཞབས་ནི་བསྟེན་པར་བགྱི། །གང་གིས་དམིགས་པ་རྣམས་ཀྱིས་ཁེངས་པས་ཤིན་ཏུ་རློམས་པར་ལྟའི། །མང་པོའི་རྣམ་པར་རྟོག་འདིས་འབྲས་བུའི་ལས་ནི་སྤངས་གྱུར་ཀྱང༌། །ཤིན་ཏུ་མཛེས་པའི་དགའ་བར་ཡོངས་བསྒྱུར་ཆེད་དུ་ཇི་ལྟའི་དོན། །གོ་བར་བྱེད་པའི་སྙིང་པོ་སྟོན་པ་དེ་ལ་ཕྱག་འཚལ་ལོ། །ཀུན་ཏུ་རྟོག་མེད་མ་འདྲེས་པ། །སྐྱེ་བ་མེད་ཅིང་ཐོགས་པ་མེད། །དོར་དང་གསག་པ་སྤངས་པ་ཡི། །སེམས་ཉིད་ཀྱེ་ཡི་རྡོ་རྗེའོ། །སྣ་ཚོགས་སྤྲུལ་པའི་གཟུགས་རྣམས་སུ། །སྣ་ཚོགས་མོས་པས་རྣམ་རྟོག་པ། །རང་གི་རང་བཞིན་རྟོག་པ་ཡིས། །རང་གི་ངོ་བོ་མོས་མེད་ཉིད། །འདི་ནི་རང་བཞིན་དཀྱིལ་འཁོར་ཏེ། །རྣམ་པ་མ་ལུས་འོད་གསལ་བ། །དག་པ་ཡེ་ཤེས་ལྔའི་རང་བཞིན། །རྦ་རླབས་མེད་པ་བླ་ན་མེད། །སྤྲོས་པ་མེད་པའི་རང་བཞིན་གྱིས། །འདི་ལྟར་ལྷ་ཡི་གཟུགས་སུ་སྟེ། །མ་ལུས་དགའ་བ་ཡང་དག་རྫོགས། །ཉོན་མོངས་མ་ལུས་འཇོམས་བྱེད་པ། །གཟུགས་ལ་སོགས་འདི་དེ་བཞིན་ཉིད། །ཇི་ལྟའི་རྣམ་པར་རྣམ་གནས་པ། །གཟུང་བྱ་མིན་པར་རབ་རྟོགས་བྱ། །དེ་འདི་རྟོགས་པས་མཚན་ཉིད་བྲལ། །ཆོས་རྣམས་ཀུན་གྱི་སྙིང་པོ་ཡིན། །སྟོང་ཉིད་གཅིག་པུ་དེ་མིན་པས། །དཀྱིལ་འཁོར་དེ་ཉིད་ཡང་དག་རིགས། །རྣམ་པ་ཐམས་ཅད་མཚན་ཉིད་བྲལ། །རྩ་རྣམས་ཐམས་ཅད་མཁའ་འགྲོ་མ། ཕུང་པོ་ལྔ་ཡང་དཀྱིལ་འཁོར་དང༌། །དངོས་པོ་ཐམས་ཅད་མཉམ་སྦྱོར་བ། །བསམ་མེད་རྡོ་རྗེ་ཅན་གྱི་ཐུགས། །ཐམས་ཅད་དུ་ཡང་སྐུ་རྣམས་དང༌། །རིགས་རྣམས་ཀྱང་སྟེ་དེ་བཞིན་དུ། །ཕྱག་རྒྱ་མཚན་མ་སོགས་དེ་རྣམས། །དེ་ནི་དེ་ལྟ་དེ་ལྟར་རོལ། །ཐམས་ཅད་དུ་ནི་དེ་སྙོམས་འཇུག །བདེ་བ་ཆེན་པོའི་དགའ་སྟོན་རོ། །རྡོ་རྗེ་ཅན་གྱི་གཟུགས་ཕུན་ཚོགས། །མཐའ་ཡས་འདི་ཙམ་ཉིད་ནི་ཅི། །ཕུང་པོ་རྣམས་དེ་ཁམས་རྣམས་དེ། །སྐྱེ་མཆེད་རྣམས་ཀྱང་དེ་རྣམས་ཉིད། །ཐམས་ཅད་རོ་གཅིག་སྙོམས་འཇུག་པ། །རྡོ་རྗེ་འཆང་གི་རྣམ་འཕྲུལ་ལོ། །རྡོ་རྗེ་ཅན་འདི་དེ་རྣམས་དང༌། །དེ་དག་རྣམས་ཀྱང་རྡོར་ཅན་ལས། །ཐ་དད་མ་ཡིན་ཟུང་འཇུག་འདི། །གསལ་ཞིང་རྟོག་མེད་རྟེན་མེད་པའོ། །གང་དུ་སེམས་ལ་རྣམ་པ་མཐའ་དག་སྣང་ཞིང་གསལ་བར་འཕྲོ་བ་མཉམ་པ་ཉིད་གྱུར་དང༌། །སེམས་དང་སེམས་ལས་བྱུང་བའི་དབྱེ་བ་རྣམ་པར་ཉམས་ཤིང་ཐམས་ཅད་ཏིང་ངེ་འཛིན་གྱུར་པ། །དེར་ནི་མཆོག་གི་བདེ་བ་ཆེན་པོའི་རོ་ཡིས་དབང་བསྐུར་བ་ལས་བདག་ཉིད་རབ་དང་ཞིང༌། །དཀྱིལ་འཁོར་དང་ནི་དཀྱིལ་འཁོར་པ་ཡི་མཛེས་པ་ཆེན་པོ་ཅི་ཡང་འཕྲོ་བ་ཉིད་དུ་མཐོང༌། །རྣམ་དག་རྟོག་པའི་རྡུལ་གྱིས་མཉེས་པ་ལས། །ཀུན་ནས་དྭངས་ཤིང་ཤིན་ཏུ་འོད་གསལ་བ། །མཐའ་ཡས་པ་ནི་སྣང་བ་གཟུགས་བརྙན་ཚོགས། །སེམས་ཀྱི་མེ་ལོང་ལ་ནི་མཛེས་དེ་ཅི། །ཇི་ལྟར་སིནྡྷཱུ་ར་ཡི་རྡུལ་གྱིས་གོས་པ་ཡི། །མེ་ལོང་ལ་ནི་གཟུགས་བརྙན་ཚོགས་རྣམས་མི་འགྱུར་བ། །དེ་བཞིན་རྟོགས་པའི་ཁྱད་པར་གྱིས་ནི་སུན་ཕྱུང་བའི། །ཡིད་འདི་ལ་ནི་རབ་ཏུ་གསལ་བ་རིང་བ་ཉིད། །རང་གཞན་ཉིད་དུ་མངོན་པར་ཞེན་པས་རྒྱུག་པར་ནི། །ཀུན་ཏུ་བྱས་ན་ཡིད་ནི་ཕྱི་རོལ་ཡང་དག་འཕེལ། །ནང་དང་ཕྱི་རོལ་དུ་ཡང་མཉམ་པར་བཞག་མིན་པ། །རང་གིས་བྱས་པས་དུབ་པར་གྱུར་པའི་འགྲོ་བ་ཀྱེ་མའོ་མཚར། །ཇི་ལྟར་འདོད་པའི་ཀུན་སྤྱོད་དགའ་བའི་རོ་ཡི་ཆར། །རྣམས་ཀྱི་སྒེག་པ་ཆེན་པོ་མཐའ་དག་བསྟེན་གྱུར་ཀྱང༌། །གཉིས་ཀྱི་རྣམ་པ་བྲལ་བས་མཛེས་པའི་རྣལ་འབྱོར་པ། །དེ་བཞིན་ཉིད་དུ་དགའ་བྱ་འཆིང་བར་མི་འགྱུར་མཚར། །གཉིས་རྣམས་དོར་ཞིང་རབ་གསལ་མཁས་པས་ཡང་དག་རིག་པ་སྐལ་བཟང་རང་ཉིད་ལ། །སྟུག་པོའི་དགའ་བས་གང་བ་སྟོབས་ཆེན་རོ་ཡིས་ཡོངས་རྫོགས་ནམ་མཁའི་མཐིལ་དུ་ནི། །རྣམ་པ་སྣ་ཚོགས་འཕྲོ་བ་ཉེ་བར་བསགས་པ་མཐའ་དག་ནང་དུ་སོན་གྱུར་པའི། །ཡིད་ལ་འཇིག་རྟེན་གསུམ་པོ་འདི་དེ་སྣང་བ་ཐིམ་པ་ལྟ་བུར་གནས་པའོ། །རང་གི་བདག་པོ་ཉིད་ཀྱིས་གང་འགྱུར་བ། །དེ་འདིར་རང་བྱིན་བརླབ་པའི་རིམ་པ་སྟེ། །གཉིས་ཉིད་དག་ལས་ངེས་པར་རྣམ་གྲོལ་བ། །རང་གི་སྒྲ་ཡིས་མངོན་པར་བརྗོད་པ་ཡིན། །སྔགས་དང་ཡང་དག་དབབ་པ་དང༌། །སྒེག་དང་བཞད་སོགས་རིམ་པ་མེད། །སྔགས་མིན་ཡིད་ལ་བྱེད་པ་དང༌། །འདུ་བྱེད་ཡང་དག་འབྱུང་བའང་མེད། །གང་དུ་དངོས་རྣམས་རང་བཞིན་ནི། །རང་བཞིན་ཉིད་ཀྱིས་རྟོགས་པར་བྱ། །ལོག་པའི་རང་བཞིན་ཟད་པ་ལས། །དགའ་བ་རང་བྱུང་འདི་འཆར་རོ། །བདེ་སྡུག་ཅེས་བྱ་གཉིས་དབྱེ་བའི། །དབྱེ་བ་སྦྱིན་བྱེད་རྣམ་རྟོག་སྟེ། །རྣམ་པར་མི་རྟོག་དམིགས་པ་མེད། །དམིགས་མེད་བདེ་བ་ཆེན་པོའོ། །སྣང་བ་མེད་ཅིང་གསལ་བ་མེད། །འཇུག་པ་མེད་ཅིང་བསམ་པ་མེད། །འགྲོ་བའི་རྣམ་པའི་ཚོགས་རྣམས་ནི། ཡང་དག་བསགས་པ་ཤེལ་ལྟ་བུ། །འགྲོ་བ་རྨི་ལམ་སྒྱུ་མ་དང༌། །སྨིག་རྒྱུ་སོགས་མཚུངས་ངེས་པར་བལྟ། །གཟུང་བ་ཐམས་ཅད་ཡོངས་དོར་ལས། །དཔྱད་དུ་མེད་ཅིང་ལྷུན་གྱིས་གྲུབ། །དངོས་དང་དངོས་པོ་མེད་ཉིད་ཀྱིས། །སྟོང་པར་མཐོང་བ་ཀུན་རྫོབ་ཏུའོ། །ཀུན་རྫོབ་འདི་ནི་དོན་དམ་སྟེ། །སྲིད་པ་ཤེས་ལས་མྱ་ངན་འདས། །མཐའ་གསུམ་ལས་ནི་རྣམ་གྲོལ་བའི། །རྟོག་པའི་ངོ་བོ་གཞི་མེད་པའི། །དོར་དང་གསག་པ་སྤངས་པ་དང༌། །ཞི་བ་བླ་ན་མེད་པའོ། །དངོས་པོ་ཀུན་ལ་དབང་ཕྱུག་སྟེ། །དངོས་པོ་ཀུན་ལ་དབང་ཕྱུག་མིན། །དངོས་ཀུན་ངོ་བོ་ཉིད་ཀྱིས་ནི། །དངོས་པོ་ཀུན་ལ་རྟག་ཏུ་གནས། །གནས་ལ་སོགས་པ་གསུམ་དབྱེ་དང༌། །བྲལ་ལས་རྣམ་གཅིག་ཉིད་གྱུར་དང༌། །ཐོགས་མེད་རྣམ་པར་འགྱུར་བ་དང༌། །བྲལ་བས་བློ་ནི་ལེགས་པར་གནས། །ཇི་ལྟར་རྣམ་པ་ཐམས་ཅད་ལ། །མར་མེ་སྣང་བར་བཅས་འདྲ་བ། །འདི་ཡིས་གཅིག་དང་སྣ་ཚོགས་པའི། །དོན་རྟོགས་པ་ནི་ཡོད་མ་ཡིན། །དེ་བཞིན་སེམས་ཉིད་ཀྱིས་ནི་སེམས། །གཅིག་ནི་སྣ་ཚོགས་པར་རྟོག་པ། །དེ་ཡི་གཟུགས་བརྙན་བདག་ཉིད་ཀྱི། །རྣམ་པར་སྣང་བ་མཚུངས་པའོ། །རྣམ་པ་ཉིད་ཀྱིས་མ་བཟུང་བས། །རྣམ་པ་དེ་ཡང་རྣམ་པ་མེད། །རང་གི་རྣམ་རྟོག་དོར་ལས་གཞན། །ཡོད་མིན་རྣམ་པ་མེད་པའང་མཚོན། །རྣམ་པར་བཅས་དང་རྣམ་པ་མེད། །འདི་ནི་རྣམ་རྟོག་འཕེལ་བ་སྟེ། །སྣམ་བུ་མེད་ན་འོ་ན་ནི། །དཀར་སོགས་ཡོན་ཏན་གང་དུ་གནས། །རྣམ་བཅས་མ་ཡིན་རྣམ་མེད་མིན། །སྣ་ཚོགས་བྲལ་བའི་བློ་བཟང་ཉིད། །ཇི་ལྟ་ཉིད་གྱུར་དེ་བཞིན་གྱུར། །དེ་ཡང་ཇི་ཞིག་ཡོངས་སུ་རྟོག །ཀྱེ་མ་ཇི་ལྟར་རྣམ་རྟོག་པ། །དེ་ལྟར་འདི་རྣམས་འཆིང་བར་འགྱུར། །རང་གི་སེམས་ཀྱི་ཀུན་ཏུ་རྟོག །སྤངས་པ་ཙམ་ནི་ཐར་ཞེས་བྱ། །ཀཀྐོ་ལར་ནི་ག་བུར་ཞུ་བ་དྲི་མེད་བཟང་པོའི་རོ་དང་འདྲ་མིན་ཞིང༌། །བོ་ལ་ཡིས་ནི་རྩེ་དགའི་ལོངས་སྤྱོད་རབ་ཏུ་གསལ་བའི་སྐལ་བཟང་དེ་འདྲའང་མིན། །ཅིར་ཡང་བསམ་བྱ་མིན་པ་འདི་ནི་མཐའ་དག་ཀུན་ཏུ་རྟོག་པའི་ཚོགས་ཟད་པ། །དམིགས་པ་མེད་པའི་དགའ་བ་ཆེན་པོ་ཡིས་ནི་ནམ་མཁའ་རབ་ཏུ་གང་བར་འགྱུར། །རྣམ་པར་མི་རྟོག་བདེ་བ་ཆེ། །འདོད་པའི་མཚན་ཉིད་བདག་ཉིད་ཅན། །དགའ་བའི་བདེ་བའི་ཁྱིམ་གྱི་ནི། །སྒོ་ཡི་ཐེམ་སྐས་ལྟ་བུའོ། །ཨེ་མའོ་བདེ་བ་ཨེ་མའོ་བདེ་ཆེན་ཉིད། །ཨེ་མའོ་ཇི་ལྟ་ཇི་ལྟར་ལོངས་སྤྱོད་བགྱིའོ། །ཞེས་བྱར་འདོད་པ་རྩོལ་བའི་སེམས་ཀྱིས་ནི། །དགའ་དེ་སྔོན་དུ་འགྲོ་བ་ལྟ་བུ་ཡིན། །དངོས་པོ་རྣམས་ལ་ངོ་བོ་ཉིད་བརྟགས་པ། །སྟོང་པ་ཉིད་ཀྱིས་རྣམ་པར་འཇོམས་པར་བྱེད། །རང་བཞིན་མེད་པ་ཉིད་དུ་སྦྱོར་བ་ལས། །མཆོག་ཏུ་དགའ་བ་ཡི་ནི་རང་བཞིན་ཅན། །ཨེ་མའོ་ཡེ་ཤེས་ཨེ་ཡེ་ཤེས། །ཡེ་ཤེས་གསལ་བ་འདི་ངོ་མཚར། །ཞེས་བྱར་ལོངས་སྤྱོད་རྩོལ་བའི་སེམས། །མཆོག་ཏུ་དགའ་བ་ཙམ་ཉིད་དོ། །གང་དུ་དངོས་དང་དངོས་པོ་མེད་པ་འབའ་ཞིག་ཉིད་དང་རྣམ་བྲལ་རང་ཉིད་མཛེས་པ་སྟེ། །སྟུག་པོར་གྱུར་པའི་དགའ་བའི་རང་བཞིན་རབ་ཏུ་རྟོགས་པ་ཆེན་པོས་ནམ་མཁའི་གནས་ཁྱབ་ཅིང༌། །རྒྱ་ཆེའི་རྣམ་པ་སྣ་ཚོགས་ཅན་དང་དྲི་མེད་ཉིད་ཀྱི་མེ་ལོང་དཀྱིལ་འཁོར་འཕྲོ་འདྲ་བ། །བདེ་བ་ཀུན་གྱི་གཞིར་གྱུར་ལྷན་ཅིག་སྐྱེས་པའི་དགའ་བ་དེ་ནི་བཞི་པ་ཡིན་པར་བརྗོད། །ཨེ་མའོ་བདེ་ཆེན་རོལ་པ་ཡིས། །སྲིད་པ་གསུམ་པོ་གང་བ་ན། །གང་གིས་རང་བཞིན་དབྱེ་བ་འདི། །སྐད་ཅིག་གིས་ནི་དབྱེར་མེད་འགྲོ། །རང་གཞན་ཚུལ་གྱིས་མངོན་གསལ་བར། །སྲིད་པའི་བར་དུ་བསྒྲགས་པ་ནི། །ཀྱེ་ཧོཿབདེ་ཆེན་ཆར་བབས་པས། །འབྱོར་པའི་འགྲོ་ལ་དབྱེར་མེད་ཉིད། །དངོས་རྣམས་མེད་དང་ཡོད་ཉིད་ན། །སླར་ཡང་དབྱེ་བས་རྟོགས་པར་འགྱུར། །རྣམ་པ་ཀུན་གྱི་མཆོག་ལྡན་པའི། །སྟོང་ཉིད་ཕྱིར་ན་བདེ་བ་ཆེ། །གཟུང་དང་འཛིན་པའི་དབྱེ་བ་འདི། །ལུས་ཅན་ཐམས་ཅད་རྣམས་ཀྱི་སྟེ། །དབྱེར་མེད་འདི་དག་ཡེ་ཤེས་ཀྱི། །སྣང་བ་རྣལ་འབྱོར་ཅན་རྣམས་ཀྱིའོ། །དངོས་པོའི་ཚོགས་རྣམས་རྣམ་པར་སྤྱོད་པ་ཡིས་ནི་འཕེལ་དང་ཤེས་རབ་རླུང་གིས་བསྐུལ་བ་ལས། །གཏུམ་མོ་འབར་བས་རབ་ཏུ་གསལ་ཞིང་རྒྱ་ཆེ་བ་ནི་ཀུན་རྫོབ་ཉིད་དེ་དྲི་མ་མེད། །རྣམ་རྟོག་ཐམས་ཅད་བསྲེགས་པས་བདུད་རྩི་ཞུ་བ་ན་ནི་དམིགས་མེད་ཡང་དག་རིག་བྱེད་པ། །ནམ་མཁའ་ཡང་ནི་ཁྱབ་པ་དངོས་པོ་མཐའ་དག་མཉམ་པ་ཉིད་ཀྱིས་ཕུན་ཚོགས་ཡང་དག་རྫོགས། །རང་བཞིན་གྱིས་ནི་རྩ་རྣམས་ནི། །དེ་ཁོ་ན་ལས་ལྷ་ཉིད་མིན། །འདི་རྣམས་ཀྱི་ནི་ཤིན་ཏུ་དག །རང་བཞིན་མེད་འདི་རང་ངོ་བོ། །ཤེས་རབ་ཐབས་དག་གཅིག་ཉིད་གང༌། །རྣམ་པ་ཐམས་ཅད་སྡོམ་པ་གཅིག །ཨ་ཝ་དྷཱུ་ཏཱི་རྣམ་གསལ་བདག །དེ་ནི་དབུ་མའི་རྟོགས་པར་འདོད། །ཐོག་མ་དབུས་མཐའ་ཡང་དག་དག །ཕུང་པོ་སྐྱེ་མཆེད་ཁམས་རྣམས་ནི། །དག་པའི་ཤེལ་ལྟར་རབ་གསལ་བ། །དེ་ནི་ཨ་ཝ་དྷཱུ་ཏཱིའོ། །རྣམ་པ་ཐམས་ཅད་མངོན་སུམ་དུ། །རྣམ་པ་མཉམ་པ་མཚན་ཉིད་བྲལ། །མཚོན་བྱ་མཚན་ཉིད་ཀུན་སྤོང་བྱེད། །གཅིག་པུ་ཨ་ཝ་དྷཱུ་ཏཱི་ཉིད། །གང་དུ་དགའ་བ་ཡང་དག་རྟོགས་ཤིང་དག་པའི་དཔའ་བོ་ནམ་མཁའ་ཆེ། །རྣམ་ཀུན་ཉེ་བར་བསགས་པ་མཐའ་དག་རྫོགས་པས་རྟོགས་བྱ་ལོངས་སྤྱོད་རྫོགས། །དངོས་པོའི་ཚོགས་རྣམས་རོ་མཉམ་ཉིད་ཀྱིས་རྨི་ལམ་ལྟ་བུར་སྤྲུལ་པ་སྟེ། །སྒྲིབ་པ་ཞི་བའི་ཡེ་ཤེས་ཡུལ་དེ་རྣམ་དག་ཨ་ཝ་དྷཱུ་ཏཱིའོ། །ཆོས་དང་ལོངས་སྤྱོད་རྫོགས་སྤྲུལ་པ། །བདེ་བ་ཆེན་པོ་ཞེས་བྱའི་རིམ། །བདེ་བ་ཆེན་པོའི་རང་བཞིན་གྱིས། །འཁོར་ལོ་བཞི་ནི་མཚུངས་པའོ། །གྲངས་ཀྱང་རྟོགས་པའི་རང་བཞིན་ཏེ། །བགྲང་བྱར་བྱས་པ་མིན་པ་ལས། །གཉིས་ཉིད་དང་ནི་བྲལ་བའི་བདག །མཉམ་ཉིད་ནམ་མཁའ་འདྲ་བའོ། །མཁའ་དང་ཉེ་བར་ལེན་པ་ཡི། །དབྱེ་བས་རྣམ་པར་འགྱུར་བའང་མེད། །སྣ་ཚོགས་རྩ་དང་ཤིང་བསྲེགས་ན། །ནགས་སུ་དབྱེ་བའི་མཚན་ཉིད་ཅི། །རང་བཞིན་དེ་ཉིད་ལས་དབྱེར་མེད། །ཀུན་རྫོབ་ཏུ་ནི་དབྱེ་བ་བལྟ། །གང་དུ་ཀུན་རྫོབ་ཉིད་མེད་པ། །དེ་ལ་དོན་དམ་ཉིད་ཀྱིས་ཅི། །དངོས་པོ་རྣམས་ཉིད་རང་བཞིན་གྱིས། །རང་བཞིན་མེད་བློ་གཅིག་པུ་ཉིད། །མོ་གཤམ་བུ་ལ་སོགས་རྣམས་ཀྱི། །རང་བཞིན་རྣམ་པར་དཔྱོད་པ་མེད། །གཞན་ཡང་གང་འདིར་བཤད་པར་བྱ་སྟེ་ཕྲ་མོའི་རང་བཞིན་ནི། །ངེས་པར་དེ་ཁོ་ན་ཉིད་མ་ཡིན་འདིར་ནི་བཤད་པ་ཙམ། །མཆོག་གི་བདེ་བ་རོ་གཅིག་དང་བ་ཡི་ནི་རྒྱུན་སྣང་བ། །གསལ་བར་ཉམས་སུ་མྱོང་བའི་སྙིང་པོ་དེ་ཉིད་དམིགས་པས་སྟོང༌། །རང་བཞིན་མེད་པའི་རང་བཞིན་གྱིས། །དངོས་རྣམས་སྟོང་པའི་རང་བཞིན་ཅན། །རང་བཞིན་མེད་ཉིད་གང་འདི་ནི། །ཆོས་རྣམས་ཀུན་གྱི་རང་བཞིན་ཡིན། །རང་གི་འདོད་པས་བཅུག་པ་ཡི། །བག་ཆགས་སྟོབས་ཀྱིས་གཡོས་པ་ལས། །རྣམ་པར་རྟོག་པ་སྐྱེས་གྱུར་པ། །ཕྱི་རོལ་དོན་འབྲས་ཉིད་ལྟ་བུའོ། །ཀྱེ་ཧོཿརྣམ་བཀྲའི་ཡུལ་ཉིད་ལ། །རྣམ་རྟོག་རྗེས་སུ་སོང་གྱུར་པ། །ཀ་དམ་པ་ཡི་རོལ་སྒྲ་ལྟར། །རྣམ་པ་དུ་མ་དུས་གཅིག་ལའོ། །གཅིག་གི་དངོས་པོ་ཉིད་ལ་ནི། །རྣམ་པ་སྣ་ཚོགས་དོན་དུ་རྟོག །དེ་དང་དེ་ཡི་བདག་ཉིད་མེད། །འདོད་པས་ཉེ་བར་བརྟགས་ཙམ་ཉིད། །དངོས་པོ་མེད་ཀྱང་འཁྲུལ་པ་ཡི། །སེམས་ཀྱི་འདོད་པའང་སྐྱེས་གྱུར་པ། །སྔ་མ་སྔ་མ་ཡིད་བྱེད་པའི། །འདུ་བྱེད་ཀྱི་ནི་འབྲས་བུའི་བདག །རང་གི་རང་བཞིན་མ་རྟོགས་པས། །སེམས་ནི་ཕྱི་རོལ་རྒྱུག་གྱུར་པ། །བྱིས་པས་རིག་བྱ་ངན་པ་ལ། །རེག་པས་རང་ཉིད་སྡུག་བསྔལ་བཞིན། །སེམས་དེ་རྟོག་པའི་རྣམ་པ་སྟེ། །ཕྱི་རོལ་དོན་དུའང་བརྟག་པ་ཉིད། །རྟོག་པ་འདི་དག་སྤངས་པ་ན། །གཅིག་པུ་ནམ་མཁའི་བདག་ཉིད་དོ། །མི་ཤེས་པས་ནི་དངོས་རྣམས་ཀྱི། །རང་བཞིན་རང་བཞིན་བཅས་པ་ཉིད། །དངོས་པོ་རྣམས་ནི་ཡོངས་ཤེས་པས། །རང་བཞིན་རང་བཞིན་མེད་པའོ། །རང་བཞིན་མེད་པའི་ཆོས་རྣམས་ལ། །རང་དབང་གིས་ནི་ཐམས་ཅད་བྱེད། །བྱ་བ་དེ་རྣམས་དབྱེ་བ་དང༌། །བྱེད་པ་པོ་ཡང་དེ་བཞིན་ནོ། །བྱ་དང་བྱེད་པའི་འབྲེལ་བ་ནི། །རྟོག་པའི་དབང་གིས་དབྱེ་བར་བྱས། །རང་བཞིན་ཁོང་དུ་ཆུད་པ་ལ། །བྱ་མེད་བྱེད་པ་པོ་ཡང་མེད། །བྱ་བ་ཅུང་ཟད་ཡོད་མིན་ཞིང༌། །བྱེད་པ་པོ་ཡང་དེ་བཞིན་ནོ། །བརྡ་ཙམ་ཐོབ་པ་འདི་དག་ནི། །བྱེད་དོ་ཞེས་བྱའི་བྱེད་པོ་མེད། །ཆོས་རྣམས་རང་བཞིན་མེད་ཉིད་ན། །བླང་དང་དོར་བྱ་གཉིས་ཀ་ལ། །རྨི་ལམ་ན་ནི་ཆོས་ཀུན་ལ། །བླང་དོར་བྱ་བ་ཇི་བཞིན་ནོ། །དེ་ཕྱིར་ཕ་རོལ་ཕྱིན་པ་རྣམས། །ཀུན་ནས་བསྟེན་པར་བྱ་བ་སྟེ། །ཕ་རོལ་ཕྱིན་ཀུན་ཡེ་ཤེས་ནི། །ཤེས་རབ་ཕ་རོལ་ཕྱིན་མིན་ནམ། །དེ་ཉིད་ལྷུན་གྱིས་གྲུབ་པའི་སེམས། །ལྷག་མ་མེད་ཅིང་གོས་པ་མེད། །དབང་པོ་མེད་ཅིང་གཞི་མེད་ལ། །འཁྲུགས་མེད་སྤྱོད་པ་མེད་པའོ། །ཕ་རོལ་ཕྱིན་པ་ལྔ་འདི་རྣམས། །དགའ་བ་རོ་གཅིག་བདག་ཉིད་ཅན། །དགའ་བ་ཡོངས་སུ་ཤེས་པ་ནི། །ཤེས་རབ་ཕ་རོལ་ཕྱིན་པ་མཆོག །འདི་རྣམས་འབྲས་བུ་དགའ་བ་སྟེ། །འདི་རྟོགས་རང་བཞིན་མེད་པ་ཉིད། །གཉིས་པོ་ཤིན་ཏུ་དབྱེར་མེད་པའི། །དགའ་བ་ཉིད་ནི་བདེ་བ་ཆེ། །ཤེས་རབ་སྙིང་རྗེ་གཅིག་པ་ཉིད། །སྒྲོན་མ་དང་ནི་སྣང་བ་བཞིན། །ཤེས་རབ་སྙིང་རྗེ་དག་དབྱེ་བའང༌། །སྒྲོན་མ་སྣང་བ་ལྟ་བུའོ། །གཉིས་པ་འདི་ནི་དབྱེར་མེད་བདག །སེམས་གཅིག་པུ་ཡི་ངོ་བོ་ཉིད། །ཤེས་རབ་ཐབས་ཀྱི་བདག་ཉིད་དེའི། །སེམས་ནི་ཀྱེ་ཡི་རྡོ་རྗེའི་གཟུགས། །དགའ་བ་ཡང་ནི་དམིགས་པ་མེད། །དེ་ཡི་རྟོགས་པའང་དེ་དང་འདྲ། །འདི་ལྟར་ཀྱེའི་རྡོར་རང་བཞིན་གྱིས། །མ་ལུས་རྣམ་པར་དབྱེར་མེད་པའོ། །རྣམ་རྟོག་རྣལ་འབྱོར་མ་རྣམས་ཏེ། །སྲིད་པ་གསུམ་པོ་དཀྱིལ་འཁོར་རོ། །བདེ་བ་ཆེན་པོའི་དགའ་སྟོན་གྱིས། །དེར་ནི་ཀྱེ་ཡི་རྡོ་རྗེ་རོལ། །བཟའ་དང་རྩེ་དང་ཉལ་བ་དང༌། །དགོད་བཞིན་དུ་ཡང་དེ་དང་དེ། །རྣལ་འབྱོར་སྤྱོད་ལམ་རྣལ་འབྱོར་པ། །ཀྱེ་ཡི་རྡོ་རྗེའི་མཆོད་པ་པོའོ། །ཐམས་ཅད་དུས་སུ་དངོས་ཀུན་ལ། །རྣལ་འབྱོར་པ་ཡིས་དོག་མེད་སྤྱོད། །འཁོར་བའི་འདམ་གྱི་དབུས་ན་ཡང༌། །གོས་པ་མེད་པར་མྱ་ངན་འདའ། །ཇི་ལྟར་སྒྱུ་མ་ཤེས་པས་སྒྱུ་མ་བརྒྱ་ཕྲག་སྟོན་པ་ན། །སྐྱོ་དང་རབ་ཏུ་དགའ་བ་མཉམ་པ་ཉིད་ཀྱིས་ཅི་དགར་སྤྱོད། །དེ་བཞིན་རྣལ་འབྱོར་དེ་ཁོ་ན་ཉིད་རྗེས་རྟོག་རང་བཞིན་ཅན། །བརྒྱ་ཕྲག་འཇིགས་དང་བདེ་བ་འཆར་ལའང་འཇིགས་དང་ཆགས་པ་མེད། །འདིར་ནི་སོ་སོར་བསྒོམ་བྱ་མེད། །སྒོམ་པ་པོ་ནི་སུ་ཡང་མེད། །གཉིས་པོ་མེད་ཕྱིར་སྒོམ་པའང་མེད། །མཉམ་ཉིད་འབའ་ཞིག་རྟོགས་པའོ། །གཉིས་ཀྱི་རྣམ་པ་ཡོངས་དོར་བས། །དབྱེ་བ་དབྱེར་མེད་རྣམ་པར་བྲལ། །ཡོད་ཉིད་ཙམ་དུ་ཡོངས་ཤེས་པས། །བསྒོམ་པ་ལ་ནི་སྐྱོན་མེད་ཉིད། །འགྲོ་ཀུན་ལྷན་ཅིག་སྐྱེས་ངོ་བོས། མཉམ་ཉིད་གཅིག་པུའི་རང་བཞིན་ཏེ། །སྔགས་བཟླས་ལ་སོགས་འདི་རྣམས་ཀྱང༌། །འདི་ལས་དེ་ཡང་བཀག་པ་མེད། །ལུས་དང་ངག་དང་ཡིད་ཅེས་པ། །གསུམ་གྱི་བདག་ཉིད་ཡི་གེ་ཡི་ཧཱུྃ། །དོག་མེད་ཧེ་རུ་ཀ་ལྟ་བུར། །ཀུན་རྟོག་ཀུན་ཏུ་རྨོངས་པ་སེལ། །རྟོག་པའི་སྒྲིབ་པ་ཀུན་སྤངས་ནས། །མ་བརྟགས་པར་ནི་གང་མཐོང་བ། །གསང་བ་དེ་ཉིད་སྔགས་དེ་རྣམས། །དངོས་གྲུབ་ཐམས་ཅད་སྦྱིན་བྱེད་པའོ། །རྨི་ལམ་ལྟ་བུའི་ཆོས་རྣམས་ལ། །ཇི་ལྟར་ཚིག་གིས་ཕན་བྱེད་པ། །དེ་བཞིན་ཞི་ལ་སོགས་པ་ཡི། །སྦྱོར་ལ་སྔགས་ཀྱིས་བདེ་བར་བྱེད། །དངོས་པོའི་ནུས་པའི་རང་བཞིན་འདི། །ཀུན་རྫོབ་ཏུ་ཡང་མཐོང་བ་ཡིན། །ཀུན་རྫོབ་རྣམ་པར་སྤངས་ནས་ནི། །དོན་དམ་ཞེས་བྱ་བ་ཉིད་ཅི། །ཤིང་ལ་སོགས་ལས་བྱུང་ཉིད་ཀྱི། །སངས་རྒྱས་གཟུགས་བརྙན་དོར་མི་བྱ། །དེ་ཡི་རང་བཞིན་རྟོགས་པ་དེས། །ཕྱག་བྱས་པ་ལ་སྐྱོན་ཡོད་མིན། །ས་སོགས་ལས་བྱུང་སྐུ་གཟུགས་ལ་སོགས་ལ། །ལྷན་ཅིག་སྐྱེས་པའི་བདག་པོས་ཕྱག་མི་བྱ། །ལྷན་ཅིག་སྐྱེས་པ་རྟོགས་པར་གྱུར་པ་ཉིད། །བླ་ན་མེད་པའི་ཕྱག་ནི་དེ་ཡིན་ནོ། །དེ་བཞིན་དུ་ཡང་གཏོར་མའི་རིམ་པ་འདི། །རྨི་ལམ་དང་ནི་སྤྲུལ་པ་ལྟ་བུ་སྟེ། །ཆོས་ཀྱི་དབྱིངས་ཀྱི་རང་བཞིན་ཉིད་དུ་ནི། །དེ་ཡི་འཁོར་གསུམ་པོ་རྣམས་མཉམ་པ་ཉིད། །དེ་བཞིན་ཉིད་ཀྱི་ངོ་བོར་དབྱེར་མེད་པར། །ཁམས་གསུམ་པོ་ནི་གཅིག་པར་ཡང་དག་རིག །རྣལ་འབྱོར་རྣམས་ཀྱིས་རྒྱུན་ཆད་མེད་པ་ཡི། །དགའ་བ་འདི་དེ་གཏོར་མ་ཆེན་པོ་ཡིན། །ཇི་སྲིད་དུ་ནི་བྱང་ཆུབ་བར་གྱི་ཚོགས། །དེ་སྲིད་ཤེས་རབ་ཕ་རོལ་ཕྱིན་དག་པས། །བླ་ན་མེད་པའི་འབྲས་བུ་ཐོབ་པ་ལས། །དེ་ནི་དྲི་མ་མེད་པའི་དེ་ཉིད་དོ། །རབ་གནས་སྦྱིན་སྲེག་མཆོད་སྦྱིན་ལ་སོགས་པ། །བྱ་བ་ཐམས་ཅད་ཀྱང་ནི་དྲི་མ་མེད། །ཤེས་རབ་ཐབས་དག་ཡང་དག་སྦྱོར་བ་ལས། །རྫོགས་པའི་བྱང་ཆུབ་སྒྲུབ་པར་བྱེད་པ་ཡིན། །དེ་ལྟར་དབྱེར་མེད་རྣམ་པར་རིག་པ་ལ། །རྡོ་རྗེ་སེམས་དཔའ་ཡང་ནི་གང་གནས་པ། །དེ་ནི་མཐའ་དག་སངས་རྒྱས་རྣམས་ཀྱི་ཡང༌། །རབ་ཏུ་གནས་པ་བླ་ན་མེད་པའོ། །རོལ་པའི་ཚོགས་ཀྱི་རྒྱུར་གྱུར་པའི། །བདེ་བའི་ཚོགས་རྣམས་ཇི་ཙམ་པ། །དེ་ཙམ་ཉམས་སུ་མྱོང་བ་ཉིད། །རྣལ་འབྱོར་ཚོགས་ནི་རྫོགས་བྱེད་པའོ། །བསམ་གྱིས་མི་ཁྱབ་སྦྱོར་བའི་བདག་ཉིད་ཀྱིས། །རྣམ་པར་སྒེག་པའི་སྦྲང་རྩིའི་ཚོགས་རྣམས་དང༌། །གེ་སར་མཛེས་པ་འབར་བའི་པདྨ་ཡིས། །རྡོ་རྗེའི་དབང་ཕྱུག་ལ་ནི་མཆོད་པར་བྱ། །གཟུགས་ལ་སོགས་པ་ལྔར་བཏགས་པ། །བཟའ་བ་དམ་ཚིག་ཆེན་པོ་ཡིན། །དེ་ནི་རྣམ་དག་དག་པའི་བདག །རྫོགས་པའི་བྱང་ཆུབ་སྒྲུབ་བྱེད་པའོ། །རྣམ་པར་རྟོག་པ་དེངས་པ་ཡིས། །ལྷག་པར་མོས་པ་མི་འབྱུང་བ། །གསལ་བར་སྣང་བ་འདི་དེ་ནི། །རང་རིག་བདེ་བ་ཆེན་པོའོ། །འགའ་ཞིག་བདུད་རྩི་ཞེས་བྱ་བའི། །གཏམ་ཉིད་ཀྱིས་ནི་ཚིམ་མོད་ཀྱང༌། །མངོན་སུམ་ཉམས་མྱོང་བདག་ཉིད་ནི། །རོ་ལ་བརྩོན་པའི་རྣམ་སྨིན་ནོ། །སུ་ཞིག་གཟུགས་ཀྱི་ཚོགས་བསྡུས་པ། །དམིགས་དང་བཅས་ལ་ཆགས་མེད་དང༌། །དམིགས་པ་མེད་པར་རྩེ་གཅིག་པའི། །མཆོག་དེ་རྣམས་ནི་དཀོན་པ་ཉིད། །འགའ་ཞིག་སྟོང་པ་ཉིད་ལ་དང༌། །ལ་ལ་སྦྱོར་བའི་རིམ་པར་རྨོངས། །སུ་ཞིག་བདེ་བ་ཆེར་སྤྲོ་བའི། །རང་བཞིན་ཅན་འདིར་རྣལ་འབྱོར་པའོ། །གོ་བར་བྱེད་པའི་སྙིང་པོ་རབ་ཏུ་དད་པས་གསལ་བྱས་ལས། །བསོད་ནམས་ཕུང་པོ་དྲི་མ་མེད་པ་བདག་གིས་གང་ཐོབ་པ། །དེས་ནི་འཇིག་རྟེན་རྣམ་པར་རྟོག་པའི་དྲྭ་བ་ཡོངས་བསལ་ནས། །རྫོགས་པའི་བྱང་ཆུབ་ཚོགས་མཆོག་སྙིང་པོ་གོ་བར་བྱེད་གྱུར་ཅིག །དཔེ་ལ་ཤིན་ཏུ་རྨོངས་པ་རོ་གཅིག་གྱུར་པའི་ཡིད་ཅན་རྣམས་ཀྱིས་དཔེར་བྱ་རབ་གསལ་བ། །གསལ་བར་རིག་པ་བླ་མའི་བླ་མར་གྱུར་པ་གལ་ཏེ་ཤེས་རབ་རང་བཞིན་ཅན་ཡིན་ཀྱང༌། །གཞན་ལས་རྟོགས་པའི་འབྲས་མིན་རྡོ་རྗེ་ཅན་གྱི་བཀའ་ལུང་ཐོབ་པས་རྒྱུད་དང་རྗེས་མཐུན་པ། །དེ་རིག་པ་ལ་གོ་བྱེད་སྙིང་པོ་བརྒྱ་པ་དཔལ་ལྡན་འཕགས་པ་ལྷ་ཡི་བརྗོད་པ་ཡིན། །དངོས་པོའི་ཡིད་ཀྱི་རོལ་པ་མང་པོའི་ཚོགས་ཀྱིས་ཕལ་ཆེར་རྩེ་བའི་རོ་ཡིས་ནི། །སྙེམས་པའི་བརྩོན་པས་རྣམ་པར་བསྒྱིངས་པའམ་གུས་པས་འཇུག་པ་ཅི་ཡང་རུང་བ་སྨྲོས། །རྣམ་པ་ཐམས་ཅད་དོན་ནི་ཇི་ལྟའི་ཉམས་ཀྱིས་ཀུན་ཏུ་རྟོག་པས་གཟུང་བ་ལས། །བདག་ལ་ཆེས་སྔར་དད་ཅེས་སྨྲ་བའམ་ཇི་ལྟར་བྱ་བ་དེ་བཞིན་གྱིས། །གོ་བར་བྱེད་པའི་སྙིང་པོ་བརྒྱ་པ་ཞེས་བྱ་བ་སློབ་དཔོན་ཆེན་པོ་ཨཱརྻ་དེ་ཝའི་ཞལ་སྔ་ནས་མཛད་པ་རྫོགས་སོ།། །།རྒྱ་གར་ཤར་ཕྱོགས་སངྣ་ག་རའི་གནས་བརྟན་ཐེག་པ་ཆེན་པོའི་དགེ་བའི་བཤེས་གཉེན་མཁས་པ་ཆེན་པོ་མཆོག་བརྙེས་པའི་གྲུབ་པའི་དབང་ཕྱུག་ཤྲཱི་ཝཱན་རཏྣའི་ཞབས་ཀྱི་ཞལ་སྔ་ནས་མན་ངག་གི་བཤད་པ་དང་སྦྱར་ཏེ་ལེགས་པར་གསུངས་པའི་སྒྲ་དོན་ཇི་ལྟ་བ་བཞིན་ཁོང་དུ་ཆུད་པར་བྱས་ནས། དགེ་སློང་ཆོས་སྨྲ་བ་བསོད་ནམས་རྣམ་པར་རྒྱལ་བ་དབང་པོའི་སྡེ་ཞེས་བྱ་བས་ལེགས་པར་བསྒྱུར་ཅིང་ཞུ་གཏུགས་ཀྱིས་ཀྱང་གཏན་ལ་ཕབ་པའོ། །ཕྱིས་པཎྜི་ཏ་དེ་དག་གི་སྤྱན་སྔར་འགྲེལ་པ་དང་སྦྱར་ཏེ་མཉན་ནས་ཀྱང་དག་པར་བྱས་སོ། །

༄༅། །སངས་རྒྱས་འཆར་བ་ཞེས་བྱ་བ་བཞུགས་སོ། །
དཔལ་ལཱུ་ཧི་པས་མཛད།

༄༅། །རྒྱ་གར་སྐད་དུ། བུདྡྷ་དཱ་ཡ། བོད་སྐད་དུ། སངས་རྒྱས་འཆར་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །འགྲོ་དང་ལྷན་ཅིག་གཉིས་མེད་པའི། །ཆོས་ཀྱི་དབྱིངས་ལ་ཕྱག་བྱས་ནས། །གང་ལས་སངས་རྒྱས་ཉིད་འབྱུང་བ། །དེ་འདིར་བདག་གིས་བརྗོད་པར་བྱ། ༡ ། བསམ་པ་ཀུན་གྱིས་མ་རེག་ཅིང༌། །མཉམ་པར་བཞག་པའི་གནས་ལས་ཤར། །ཕུང་པོ་ཁམས་ལ་སོགས་བྲལ་བ། །གོས་པ་མེད་ཅིང་དྲི་མ་མེད། ༢ །འདི་ཀུན་མིང་ཙམ་དེ་ཉིད་དོ། །དེ་ནི་རང་དང་གཞན་དུ་ཤར། །དེ་ཕྱིར་གཉིས་མེད་དེ་ནི་མཁའི། །དཔལ་དུ་བརྗོད་བྱ་ཁོ་ན་ཡིན། ༣ །དཔེ་རྣམས་ཀུན་ལས་རྣམ་པར་གྲོལ། །བརྗོད་པར་ཡང་ནི་མི་ནུས་ཏེ། །རང་གཞན་བདག་ཉིད་རྣམ་གྲོལ་བ། །རྟོག་པ་གསུམ་པོ་སྤངས་པའོ། ༤ །སྣ་ཚོགས་མན་ངག་དང་བྲལ་བའི། །ལྟ་བ་ཐམས་ཅད་སྤངས་པ་སྟེ། །བསམ་མི་ཁྱབ་ཅིང་བླ་མ་དང༌། །སློབ་སོགས་བསམ་པ་ཀུན་གྱིས་སྟོང༌། ༥ །ཉོན་མོངས་ཀུན་ལས་རྣམ་པར་གྲོལ། །ཁྱབ་བདག་བདེ་བ་ཀུན་རང་བཞིན། །རྣམ་ཤེས་མཆོག་གི་དེ་ཉིད་ནི། །སེམས་ཀྱིས་ཇི་ལྟར་རྟོགས་པར་བྱ། ༦ །གང་གང་ཅུང་ཟད་རྣམ་རྟོག་པ། །དེ་རྣམས་ཐམས་ཅད་དོན་མེད་ཅིང༌། །སྐྲ་རྩེ་བྱེ་ཆར་ཕྱེ་བ་ཡི། །དུམ་བུར་ཡང་ནི་བསྒོམ་བྱ་མིན། ༧ །སྒོམ་དང་སྔགས་བཟླས་ལ་སོགས་དང༌། །རྡོ་རྗེ་དྲིལ་བུ་ལ་སོགས་འཛིན། །རང་ཉིད་གནས་མི་ཤེས་རྣམས་ཀྱིས། །རྣལ་འབྱོར་དོན་དུ་རྒྱལ་རྣམས་བཞེད། ༨ །མི་རྟོག་པ་ལས་སངས་རྒྱས་མིན། །རྟོག་བཅས་ཀྱིས་ཀྱང་མིན་ཁོ་ན། །གནས་དང་འགྲོ་ལ་སོགས་རྣམས་ཀྱིས། །ལན་གཅིག་གྲོལ་རབ་ཆགས་པས་མིན། ༩ །དེ་འདི་མཆོག་གི་དེ་ཉིད་དེ། །འགྱུར་བ་མེད་པར་རྟག་ཏུ་ཤར། །དོན་མཆོག་སྨྲས་པ་ཡིས་ཀྱང་ནི། །ལཱུ་ཧིའི་ཞབས་འདི་སྒེག་པ་ཡིན། ༡༠ །ལུས་ངག་སེམས་ལས་ངེས་གྲོལ་བ། །ཆགས་མེད་རྦ་རླབས་མེད་པ་སྟེ། །བླ་མའི་ཞབས་ལ་གུས་སྤངས་ནས། །འདི་ནི་ཤེས་པར་སུ་ཡིས་ནུས། ༡༡ །ནང་དུ་འཇུག་པའི་སེམས་དང་ནི། །ཕྱི་རོལ་དུ་ནི་འཇུག་པའམ། །དབུས་སུ་འཇུག་པ་ཡིས་ཀྱང་ནི། །དེ་རུ་འདི་ནི་མཐོང་མ་ཡིན། ༡༢ །ཐམས་ཅད་ནམ་མཁའ་ལྟ་བུ་སྟེ། །འགྲོ་བ་གཉིས་མེད་ཉིད་སོང་བ། །དེ་ལ་སུ་ཡིས་ཅི་ཞིག་བསྒོམ། །དེ་ཡི་བསྒོམ་པའང་ཇི་བཞིན་ཡིན། ༡༣ །རང་དགར་གསལ་བའི་གཟུགས་ཅན་ཕྱིར། །རང་བཞིན་འོད་གསལ་བར་གནས་ཏེ། །ཀུན་གྱི་ནང་ན་ཤིན་ཏུ་སོན། །མཆོག་ཏུ་རྣོ་བར་དེ་བརྗོད་དོ། ༡༤ །གང་གིས་འགྲོ་བ་ཀུན་ཁྱབ་པ། །རྣལ་འབྱོར་པས་ནི་དེ་སྐྱེད་བྱེད། །དད་པ་ཁོ་ནས་འདིར་དགའ་བྱ། །དེ་ནས་རྣམ་པ་ཐམས་ཅད་རྟོག ༡༥ །བདེ་བ་གཉིས་པོ་མཉམ་སྦྱོར་བ། །བདེན་པ་ཡིན་ཏེ་བདེན་པ་སྤང༌། །ཐོག་མ་དབུས་མཐའ་ལས་གྲོལ་བ། །སྤྲོས་པ་མེད་ཅིང་གཞི་མེད་པའོ། ༡༦ །དེ་ཉིད་སེམས་ཅན་ཀུན་རང་བཞིན། །འགྲོ་བ་མཐའ་དག་དེའི་རང་བཞིན། །རང་བཞིན་དེ་ཡོད་ཐམས་ཅད་དུ། །རྒྱལ་བ་མཐའ་དག་དེ་ཉིད་ལ། ༡༧ །རྣལ་འབྱོར་པ་ཡིས་རྟག་ཏུ་ནི། །ཐམས་ཅད་ནམ་མཁའ་ལྟ་བུར་མཐོང༌། །འདི་ལྟར་དྲི་མེད་སེམས་ཡོད་ན། འགྲོ་བ་ཉིད་ནི་དྲི་མེད་པའོ། ༡༨ །དཔལ་ལཱུ་ཧི་པའི་ཞབས་ཀྱིས་མཛད་པའི་སངས་རྒྱས་འཆར་བ་ཞེས་བྱ་བ་རྫོགས་སོ།། །།རྒྱ་གར་ཤར་ཕྱོགས་ཀྱི་པཎྜི་ཏ་ཆེན་པོ་ནགས་ཀྱི་རིན་ཆེན་གྱི་ཞལ་སྔ་ནས་དང༌། །འགོས་ལོ་ཙཱ་བ་གཞོན་ནུ་དཔལ་གྱིས་བསྒྱུར་བའོ། །

༄༅། །སངས་རྒྱས་འཆར་བ་ཞེས་བྱ་བ་བཞུགས་སོ། །
དཔལ་ལཱུ་ཧི་པས་མཛད།

༄༅། །རྒྱ་གར་སྐད་དུ། བུདྡྷ་དཱ་ཡ། བོད་སྐད་དུ། སངས་རྒྱས་འཆར་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །འགྲོ་དང་ལྷན་ཅིག་གཉིས་མེད་པའི། །ཆོས་ཀྱི་དབྱིངས་ལ་ཕྱག་འཚལ་ནས། །གང་ལས་སངས་རྒྱས་ཉིད་འབྱུང་བ། །དེ་ཕྱིར་བདག་གིས་བརྗོད་པར་བྱ། །བསམ་པ་རྣམས་ཀྱིས་རེག་པ་མེད། །མཉམ་པར་བཞག་པ་གོ་འཕང་ཤར། །ཕུང་པོ་ཁམས་སོགས་དང་བྲལ་བ། །གོས་པ་མེད་ཅིང་རྙོག་པ་མེད། །བདག་དང་གཞན་དུ་ཤར་འདི་ཀུན། །དེ་ཁོ་ན་ལས་མིང་ཙམ་དུའོ། །དེ་ཕྱིར་གཉིས་སུ་མེད་འདི་ཉིད། །བརྗོད་པར་བྱ་མིན་ནམ་མཁའི་དཔལ། །དེ་རྣམས་ཀུན་ལས་རྣམ་པར་གྲོལ། །སུ་ཡིས་ཀྱང་ནི་བརྗོད་ནུས་མིན། །རང་དང་གཞན་གྱི་བདག་ཉིད་ལས། །རྣམ་གྲོལ་རྟོག་པ་གསུམ་སྤངས་པ། །སྣ་ཚོགས་མན་ངག་དང་བྲལ་ཞིང༌། །ལྟ་བ་ཐམས་ཅད་དང་བྲལ་བ། །བསམ་པ་ཀུན་གྱིས་བསམ་བྱ་ཡིན། །སློབ་དཔོན་སློབ་མ་སོགས་ཀྱིས་སྟོང༌། །ཉོན་མོངས་ཀུན་ལས་རྣམ་གྲོལ་ཞིང༌། །བདེ་བ་ཀུན་གྱི་རང་བཞིན་བདག །རྣམ་པར་ཤེས་པའི་མཆོག་དེ་ཉིད། །སེམས་ཀྱིས་ཇི་ལྟར་རྟོག་པར་བྱ། །གང་གང་ཅུང་ཟད་རྣམ་རྟོག་པ། །དེ་དེ་ཐམས་ཅད་དོན་མེད་དེ། །སྐྲ་རྩེ་བྱེ་ཆར་ཕྱེ་བ་ཡི། །དུམ་བུ་ཙམ་ཡང་བསྒོམ་མི་བྱ། །སྒོམ་དང་གསང་སྔགས་བཟླས་སོགས་དང༌། །རྡོ་རྗེ་དྲིལ་བུ་སོགས་འཛིན་པ། །རང་གི་གོ་འཕང་མི་ཤེས་རྣམས། །སྦྱོར་བའི་དོན་དུ་རྒྱལ་རྣམས་བཞེད། །རྣམ་མི་རྟོག་ལས་སངས་རྒྱས་མིན། །རྣམ་རྟོག་བཅས་ལས་ཀྱང་ནི་མིན། །གྲོལ་དང་མི་གྲོལ་སོགས་རྣམས་ཀྱིས། །ལན་གཅིག་རབ་ཏུ་སྦྱོར་ལས་གྲོལ། །དེ་འདི་མཆོག་དང་དེ་ཁོ་ན། །འགྱུར་བ་མེད་པར་རྟག་ཏུ་ཤར། །ལཱུ་ཧིའི་ཞབས་ནི་སྒེག་པ་ཡིས། །དམ་པའི་དོན་ནི་སྨྲས་པ་ཡིན། །ལུས་ངག་སེམས་ལས་རྣམ་གྲོལ་ཞིང༌། །རྦ་རླབས་མེད་ཅིང་ལམ་མེད་དེ། །བླ་མའི་ཞབས་ལ་གུས་སྤངས་ནས། །འདི་ནི་ཤེས་པར་སུ་ཡིས་ནུས། །ནང་དུ་འཇུག་པའི་སེམས་དང་ནི། །ཕྱི་རོལ་དུ་ནི་འཇུག་པའམ། །བར་དུ་འཇུག་པ་དེ་ལ་ཡང༌། །འདི་ནི་མཐོང་བ་མ་ཡིན་ནོ། །གྲོལ་བ་ཐམས་ཅད་མཁའ་འདྲ་བ། །གཉིས་སུ་མེད་པ་ཉིད་དུ་གནས། །དེ་ལ་བསྒོམ་པར་བྱ་བ་ཅི། །དེ་ཡི་སྒོམ་པ་པོ་ནི་སུ། །རང་བཞིན་གསལ་བའི་གཟུགས་ཉིད་དུ། །གནས་ལས་རང་བཞིན་འོད་གསལ་བ། །མཐའ་ལས་འདས་པ་ཀུན་ཏུ་སོན། །དེ་ནི་མཆོག་ཏུ་རྣོན་པོ་བརྗོད། །གང་ཞིག་འགྲོ་བ་ཀུན་ཁྱབ་པ། །རྣལ་འབྱོར་བྱིས་པས་དེ་མི་ཤེས། །ཡིད་ཆེས་ཉིད་ཀྱིས་འདིར་ཚིམ་གསུངས། །དེ་ལས་རྣམ་ཀུན་ལྷག་པར་རྟོག །བདེན་པ་གཉིས་པོ་ཡང་དག་སྦྱོར། །བདེན་པ་ཡིན་ཏེ་བདེན་པ་བྲལ། །ཐོག་མ་དབུས་མཐའ་ངེས་པར་གྲོལ། །སྤྲོས་པ་མེད་ཅིང་གནས་མེད་པ། །དེ་ཉིད་སེམས་ཅན་ཀུན་རང་བཞིན། །མ་ལུས་གྲོལ་བ་དེ་རང་བཞིན། །རྣམ་ཀུན་རང་བཞིན་དེ་ཡོད་ན། །དེ་ཁོ་ན་ལས་མཐའ་དག་རྒྱལ། །ཐམས་ཅད་ནམ་མཁའ་འདྲ་བར་ནི། །རྣལ་འབྱོར་པ་ཡིས་རྟག་ཏུ་བལྟ། །དྲི་མ་མེད་པའི་སེམས་ཡོད་ན། །འགྲོ་བ་ཉིད་ནི་དྲི་མེད་པའོ། །སངས་རྒྱས་འཆར་བ་ཞེས་བྱ་བ་དཔལ་ལཱུ་ཧི་པའི་ཞབས་ཀྱིས་མཛད་པ་ལས་དཔལ་ཌེཾ་ཀི་པས་ཞུ་ཆེན་མཛད་པ་རྫོགས་སོ།། །།འདི་ནི་ཤར་ཕྱོགས་བྷ་ག་རའི་གནས་བརྟན་མཁས་པ་ཆེན་པོ་དཔལ་ནགས་ཀྱི་རིན་པོ་ཆེའི་ཞལ་སྔ་ནས་མན་ངག་དང་སྦྱར་ནས་ལེགས་པར་ཉན་ཏེ། དགེ་སློང་ཆོས་སྨྲ་བ་བསོད་ནམས་རྣམ་པར་རྒྱལ་བ་ཞེས་བྱ་བས་རང་གི་ཡི་དམ་དུ་བྱ་བའི་ཕྱིར་བསྒྱུར་བའོ། །དེ་དག་གི་དོན་ནི་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ནི་གཉིས་སུ་མེད་པའི་དེ་ཁོ་ན་ཉིད་ལ་བཤད་པའོ། །དེ་ཁོ་ན་ཉིད་དེ་ནི་བསམ་དུ་མེད་པ། གོས་པ་མེད་པ། ལྷན་ཅིག་སྐྱེས་པ། རྙོག་པ་མེད་པ། གཉིས་སུ་མེད་པ། སྣ་ཚོགས་མན་ངག་གི་ཡུལ་མིན་པ། ལྟ་བ་ཐམས་ཅད་དང་བྲལ་བ། བསྟན་དུ་མེད་པ། །མདོར་ན་གཟུང་འཛིན་རྟོག་པའི་ཡུལ་མིན་པས་རྦ་རླབས་མེད་པའོ། །དེ་དང་རྗེས་སུ་མཐུན་པའི་ལམ་ཐམས་ཅད་ཀྱང་རྣམ་པར་མི་རྟོག་པའི་ལམ་སྟེ། མཉམ་པར་བཞག་པས་གོ་འཕང་ཤར་བ། ཐབས་ལ་བརྟེན་ནས་བླ་མ་ལ་རག་ལས་པ། རྟོག་པ་དང་མི་རྟོག་པ་གཉིས་ཀ་མིན་པའོ། །བརྡ་དང༌། ཐབས་དང༌། བྱིན་བརླབས་ལ་བརྟེན་ནས་ལན་གཅིག་གཉིད་སད་པ་བཞིན་དུ་རྟོགས་པས་རབ་ཏུ་སྦྱོར་བ་ལས་གྲོལ་བའོ། །བཅོས་མའི་བསྒོམ་པ་དང༌། བཟླས་པ་དང༌། རྡོ་རྗེ་དྲིལ་བུ་དང༌། ཕྱག་རྒྱ་སོགས་ནི་ལྷན་ཅིག་སྐྱེས་པའི་ཡེ་ཤེས་ལ་སྦྱོར་བའི་ཐབས་ཙམ་མོ། །སློབ་དཔོན་ལཱུ་ཧི་པའི་ཞབས་ཀྱིས་ནི་རང་གིས་མངོན་དུ་བྱས་ནས་གཞན་ལ་བསྟན་པའོ། །རྟོགས་པའི་ཚེ་ནི་ནམ་མཁའ་ལྟ་བུར་གཉིས་སུ་མེད་པར་རྟོགས་པས་བསྒོམ་བྱ་དང་སྒོམ་བྱེད་ལ་སོགས་པ་ལས་ཡང་དག་པར་འདས་པ། གདོད་ནས་འོད་གསལ་བ་དང་ལམ་གྱི་འོད་གསལ་བ་གཅིག་ཏུ་གྱུར་པ། མཐའ་ལས་འདས་པ། ཀུན་ཏུ་སོན་པ། ཕ་རོལ་མཆོག་ཏུ་གནོན་པ། འཆིང་བ་མེད་པར་གྲོལ་བ། ཀུན་ལ་ཁྱབ་པ། སོ་སོའི་སྐྱེ་བོ་རྣམས་ཀྱིས་ཉམས་མྱོང་དེ་མི་ཤེས་པ། རྟོག་དཔྱོད་ཀྱི་ཡུལ་ལས་འདས་ཀྱང་བླ་མའི་བཀའ་ལ་ཡིད་ཆེས་པས་དངོས་སུ་རྟོགས་པ། མདོར་ན་བདེན་གཉིས་ཟུང་འཇུག་ཏུ་རྟོག་པ་ལ་གཟུང་འཛིན་གྱི་རྟོག་པ་དང་བྲལ་ནས་དུས་གསུམ་དུས་མེད་དུ་ཤར་བས་སེམས་གློ་བུར་ཀྱི་དྲི་མ་དང་བྲལ་བ་ལས་སངས་རྒྱས་སུ་ཤར་བའོ། །

༄༅། །དེ་ཁོ་ན་ཉིད་གྲུབ་པ་ཞེས་བྱ་བའི་རབ་ཏུ་བྱེད་པ་བཞུགས་སོ། །
སློབ་དཔོན་ཞི་བ་འཚོས་མཛད།

༄༅། །རྒྱ་གར་སྐད་དུ། །ཏཏྟྭ་སིདྡྷི་ནཱ་མ་པྲ་ཀ་ར་ཎ། བོད་སྐད་དུ། དེ་ཁོ་ན་ཉིད་གྲུབ་པ་ཞེས་བྱ་བའི་རབ་ཏུ་བྱེད་པ། །འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །བདེ་ཆེན་བདེ་བ་འབྱུང་བའི་གནས། །རྡོ་རྗེ་ཐེག་ལ་ཕྱག་འཚལ་ཏེ། །ཀུན་ཏུ་རྨོངས་པ་ལས་བཟློག་ཕྱིར། །དེ་ཉིད་གྲུབ་པ་བཤད་པར་བྱ། །འདི་ན་གང་ལ་ལ་རྡོ་རྗེའི་ཐེག་པ་ཆེན་པོ་ལ་དགེ་བའི་རྩ་བའི་བག་ཆགས་ཀྱི་རྒྱུ་མ་བསགས་པ། དངོས་པོར་སྒྲོ་བཏགས་པ་ལ་གོམས་པ། རང་རིག་རྣམ་པར་རྟོག་པའི་རླུང་གིས་བློ་འཕྲོག་པ། རྩོད་པའི་དུས་ཀྱི་རྙོག་པའི་འདམ་གྱི་ཚོགས་མ་ལུས་པའི་དྲི་མས་ཡིད་དྲི་མ་ཅན་དུ་གྱུར་པ། འཁོར་བའི་རྒྱ་མཚོ་ལས་སྒྲོལ་བའི་ཐབས་ཡང་དག་པར་མི་ཤེས་པ། རང་བཟོའི་རྣམ་པར་རྟོག་པ་མང་པོས་བློ་གྲོས་བསླད་པ། ཉམ་ང་བའི་མདུད་པའི་གནས་ཀྱི་རི་སུལ་དུ་ལྷུང་བ། རྟོགས་པར་དཀའ་བའི་གདོན་གྱིས་ཟིན་པའི་དབང་གིས་སེམས་དབུགས་པ། སློབ་དཔོན་རྣམས་ཉེ་བར་མ་བསྟེན་པ། དོན་དམ་པ་བསྒོམ་པའི་མན་ངག་དང་བྲལ་བ་རྣམས་ནི་དཔལ་བདེ་བ་ཆེན་པོ་རྡོ་རྗེ་སེམས་དཔའ་ལམ་གཞན་དག་གིས་བསྐལ་པ་གྲངས་མེད་པ་དུ་མས་རྟོགས་པར་བྱས་པ་རྡོ་རྗེ་ཐེག་པའི་ཐབས་དང་ལྡན་པ་རྣམས་ཀྱིས་ཚེ་འདི་ཉིད་ལ་དཀའ་བ་མེད་པར་བསྒྲུབ་པར་བྱ་བ། རྒྱུ་བ་དང་མི་རྒྱུ་བའི་དངོས་པོ་ཐམས་ཅད་ཀྱི་ངོ་བོ་ཉིད་ཐོག་མ་དང་ཐ་མ་མེད་པ། གནས་མེད་པར་སེམས་ཅན་མ་ལུས་པའི་རྒྱུད་ལ་རང་རིག་པའི་ངོ་བོ་ཉིད་བསོད་ནམས་ཆེན་པོའི་རྒྱུ་མངོན་པར་རྟོགས་པའི་མཚན་ཉིད་ཅན། དེའི་ཐབས་སུ་གྱུར་པ་རྡོ་རྗེ་ཐེག་པ་ཆེན་པོ་མ་ལུས་པའི་དམ་པའི་དམ་པར་གྱུར་པའི་ལུང་གི་མཚན་ཉིད་ཅན་རྟོགས་པར་མི་འགྱུར་བ་དེ་རྣམས་ཀྱི་མི་ཤེས་པའི་རབ་རིབ་ཀྱི་ལིང་ཏོག་རྣམ་པར་བསལ་བར་བྱ་བའི་ཕྱིར་ལུང་དང་རིག་པ་དག་གིས་ཅུང་ཞིག་བརྗོད་པར་བྱའོ། །དེ་ལ་གཟུགས་ལ་སོགས་པའི་ཡུལ་རྣམས་ནི་ཐབས་དང་ཤེས་རབ་ཀྱིས་རྣམ་པར་ཟིན་པར་ཡོངས་སུ་ལོངས་སྤྱོད་པའི་ངོ་བོར་གྱུར་པ་ན་འབྲས་བུ་ཁྱད་པར་ཅན་ཐོབ་པར་འགྱུར་བ་ཡིན་ནོ། །ཞེས་རྟོགས་པ་དང་ལྡན་པ་རྣམས་ཀྱིས་ངེས་པ་ཁོ་ནར་ཁས་བླང་བར་བྱ་སྟེ། གང་གིས་ན། ཁྱད་པར་ཅན་གྱི་ཚོགས་པ་རྣམས་ནི་ཁྱད་པར་ཅན་གྱི་འབྲས་བུ་ཉིད་སྐྱེད་པར་བྱེད་པ་ཡིན་ནོ་ཞེས་སྨྲ་བ་པོ་ཐམས་ཅད་ལ་གྲགས་པ་ཡིན་ནོ། །དེའང་དཔེར་ན་ས་ལ་སོགས་པ་ལས་སྐྱེས་པའི་སྐྱུ་རུ་རའི་འབྲས་བུའི་རོ་ནི་ཁ་བར་སྣང་ལ། ཡང་འོ་མར་སྤངས་པ་ལ་སོགས་པའི་ལྷག་མའི་རྒྱུ་རྣམས་དང་འཕྲད་པ་ན་དེ་ཉིད་མངར་བ་ཉིད་དུ་ཤེས་པར་འགྱུར་རོ། །དེ་བས་ན་ཇི་ལྟར་རྒྱུའི་རྣམ་པ་གཞན་གྱིས་མངོན་པར་འདུ་བྱས་པའི་འབྲས་བུ་ནི་འབྲས་བུ་ཁྱད་པར་ཅན་འབྱུང་བར་བྱེད་པ་ཉིད་དུ་མངོན་སུམ་ཉིད་ན་སྣང་བ་ཡིན་ནོ། །དེ་བཞིན་དུ་གཟུགས་ལ་སོགས་པའི་ཡུལ་རྣམས་རྣལ་འབྱོར་པས་ཕྱག་རྒྱ་ཆེན་པོར་བསྐྱེད་པ་སྔགས་དང་ཕྱག་རྒྱས་བྱིན་གྱིས་བརླབས་པ་ལ་ནི་ཤིན་ཏུ་ཁྱད་པར་ཅན་གྱི་འབྲས་བུ་སྐྱེད་པར་བྱེད་པ་ཡིན་ནོ། །ཞེས་དམ་པ་རྣམས་ཀྱིས་ཁོང་དུ་ཆུད་པར་བྱའོ། །དེའང་གང་གི་ཕྱིར་ཚོགས་པ་ལས་བྱུང་བ་ཡིན་ནོ། །ཚིག་རྐྱང་པ་ལས་བྱུང་བ་ནི་འགའ་ཡང་མེད་དེ། དེ་བས་ན་ཁྱད་པར་ཅན་གྱི་རྒྱུ་གཞན་དག་ལས་འབྲས་བུ་ཁྱད་པར་ཅན་ཉིད་དུ་འབྱུང་བར་འགྱུར་ཏེ། ཐམས་ཅད་མཁྱེན་པའི་རྒྱུ་དང་རྐྱེན་གྱི་ནུས་པ་ནི་བསམ་གྱིས་མི་ཁྱབ་པ་ཡིན་པའི་ཕྱིར་རོ། །དེ་ལ་འདིར་སྦྱོར་བ་ནི་གང་ཁྱད་པར་ཅན་གྱི་རྒྱུས་མངོན་པར་བསྒྲུབས་པ་དེས་ནི་འབྲས་བུ་ཁྱད་པར་ཅན་ཉིད་འབྱིན་པར་བྱེད་དེ། དཔེར་ན་འོ་མར་སྦངས་པའི་སྐྱུ་རུ་ར་ལ་སོགས་པ་ནི་འབྲས་བུ་མངར་བར་འགྱུར་ཏེ། གཟུགས་ལ་སོགས་པའང་རྒྱུ་ཁྱད་པར་ཅན་གྱིས་མངོན་པར་བསྒྲུབས་པ་ཡིན་ནོ་ཞེས་བྱ་བ་ནི་རང་བཞིན་གྱི་གཏན་ཚིགས་ཡིན་ཏེ། དེ་ལ་འདིར་ཁྱད་པར་ཅན་གྱི་རྒྱུ་གཞན་གྱིས་མངོན་པར་བསྒྲུབས་པ་ཙམ་དང༌། རྗེས་སུ་འབྲེལ་བའི་རང་བཞིན་གྱིས་འབྲས་བུ་མངོན་པར་འདོད་པའི་དངོས་པོར་ཁྱབ་པར་བྱེད་པའི་རང་བཞིན་མངོན་པར་འདུ་བྱས་པ་ནི་ཁྱབ་པར་བྱ་བ་ཡིན་ནོ། །དེ་ལྟ་བས་ན་གང་དང་གང་ཁྱད་པར་ཅན་གྱི་རྒྱུ་གཞན་གྱིས་མངོན་པར་འདུ་བྱས་པའི་རང་བཞིན་ཡིན་པ་དེ་དང་དེ་ནི་རྒྱུ་མ་ཚང་བ་མེད་པ་དང༌། གེགས་བྱེད་པ་མེད་པ་ཡིན་ན། ཁྱད་པར་ཅན་གྱི་རྒྱུ་གཞན་གྱིས་མངོན་པར་འདུ་བྱས་པ་ལས་ཁྱད་པར་ཅན་གྱི་འབྲས་བུ་འབྱུང་སྟེ། །དེ་ཙམ་དང་རྗེས་སུ་འབྲེལ་བ་ཡིན་པའི་ཕྱིར་རོ། །དེ་བས་ན་ཁྱབ་པར་བྱ་བ་དང་ཁྱབ་པར་བྱེད་པའི་དངོས་པོ་གྲུབ་ན། །ཁྱབ་པར་བྱེད་པ་བསྒྲུབ་པར་བྱ་བ་ལ་ཁྱབ་པར་བྱ་བ་ནི་གཏན་ཚིགས་ཡིན་ནོ། །དཔེར་ན་ཁྱབ་པར་བྱེད་པ་ཤིང་ལ་སོགས་པ་བསྒྲུབ་པར་བྱ་བ་ལ་ཁྱབ་པར་བྱ་བ་ཤིང་ལ་སོགས་པ་ནི་གཏན་ཚིགས་ཡིན་ཏེ། ཁྱབ་པར་བྱེད་པ་ཁྱབ་པར་བྱ་བའི་དངོས་པོ་ཡིན་པའི་ཕྱིར་རོ། །འདིར་ཡང་ཁྱབ་པར་བྱ་བ་དང་ཁྱབ་པར་བྱེད་པའི་དངོས་པོ་ལས་རྒྱུ་གཞན་ནི་མེད་དེ། དེ་ལྟ་བུར་འདིར་ཡང་ཤེས་པར་བྱའོ། །དེ་ཉིད་ཀྱི་ཕྱིར། ཟླ་གསང་ཐིག་ལེ་ལ་སོགས་པ། །རྣལ་འབྱོར་རྒྱུད་ནི་མ་ལུས་ལ། །ཤེས་རབ་ཐབས་ལྡན་སེམས་ཀྱིས་ནི། །མི་བྱ་བ་ནི་ཅི་ཡང་མེད། །རྟག་ཏུ་དོག་པ་མེད་གྱུར་པས། །འདོད་པ་ལྔ་ནི་རབ་སྤྱད་བྱ། །ཞེས་བྱ་བ་དང༌། སྨན་གྱི་ཕྱེ་མའི་སྦྱོར་བ་ཡིས། །སྦྲུལ་ཉིད་འཆི་བར་འགྱུར་བ་བཞིན། །འདོད་ལྡན་རྟག་ཏུ་ཆགས་མེད་པར། གླུ་དང་རོལ་མོ་ལ་དགའ་ཞིང༌། །འདོད་པའི་བདེ་བས་ངོམ་བྱེད་པ། །འགྲུབ་འགྱུར་འདི་ལ་ཐེ་ཚོམ་མེད། །གང་ཞིག་བྱང་ཆུབ་སེམས་བརྟན་ཞིང༌། །བློ་ནི་ཆགས་པ་མེད་གྱུར་པས། །ཐེ་ཚོམ་དག་ནི་མི་བྱ་སྟེ། །དེ་ཡིས་འདི་ནི་ངེས་འགྲུབ་འགྱུར། །ཞེས་བྱ་བ་དང༌། ལེགས་བརྟགས་ཤིན་ཏུ་དཔྱད་ནས་ནི། །མཁས་པ་རྣམ་པར་འཇུག་བྱ་ཡི། །གཞན་དུ་མེར་ནི་འཇུག་པ་ཡིས། །བཅུ་དྲུག་ཆར་ཡང་མི་ཕོད་དོ། །དེ་ཉིད་དེ་བཞིན་ཉིད་ཤེས་ནས། །གང་ཞིག་ལྷ་མོ་ལ་བརྟེན་ན། །དེ་འགྲུབ་འགྱུར་གྱི་གཞན་དུ་ན། །དམྱལ་བ་ཆེན་པོ་ལྟུང་བར་འགྱུར། །ཞེས་གསུངས་པ་ཡིན་ནོ། །ཇི་ལྟར་གཟུགས་ལ་སོགས་པའི་ཡུལ་འདི་དག་ཉོན་མོངས་པ་བསྐྱེད་པར་འགྱུར་བའི་རྒྱུར་གྱུར་པ་ཉིད་ཀྱིས་ན་ངན་འགྲོའི་རྒྱུ་ཡིན་ནོ། །ཞེས་བརྗོད་པར་ནུས་པའང་མ་ཡིན་ཏེ། ཉོན་མོངས་པ་རྣམས་ནི་བདག་དང་བདག་གིར་འཛིན་པ་ལ་མངོན་པར་ཞེན་པ་སྔོན་དུ་འགྲོ་བ་ཅན་ཡིན་པའི་ཕྱིར་གཟུགས་ལ་སོགས་པ་སྒྱུ་མ་ཡིན་ཏེ། གང་གིས་ན། བདག་ཡོད་ན་ནི་གཞན་དུ་འདུ་ཤེས་ཤིང༌། །བདག་གཞན་ཆ་ལས་ཡོངས་སུ་འཛིན་དུ་ལྡང༌། །འདི་གཉིས་དང་ནི་ཀུན་ཏུ་འབྲེལ་བ་ལས། །ཉེས་པ་ཐམས་ཅད་འབྱུང་བར་འགྱུར་བ་ཡིན། །དེ་བས་ན་གང་ལ་བདག་ཏུ་ལྟ་བ་ཡོད་པ་དེ་ལ་ཉོན་མོངས་པ་འདི་དག་འབྱུང་བར་འགྱུར་རོ། །གང་ཡང་བདག་མེད་པ་ལ་ཤིན་ཏུ་གོམས་པར་བྱས་པས་བདག་མེད་པའི་རོ་ཡང་དག་པར་སྒྲུབ་པ་དེ་ལ་ནི་འདི་དག་དེ་ལྟར་མི་འགྱུར་རོ། །ཡང་གལ་ཏེ་ཡུལ་རྣམས་རྣམ་པ་ཐམས་ཅད་དུ་འདོད་ཆགས་ཀྱི་རྒྱུ་ཉིད་ཡིན་ན། དེའི་ཚེ་མི་གཙང་བ་ལ་སོགས་པའི་རྣམ་པ་ཕྱིན་ཅི་ལོག་པ་ཡིན་ནའང་གོམས་པའི་སྟོབས་ཀྱིས་ཤེས་པ་སྐྱེད་པར་ཇི་ལྟར་བྱེད། །དེས་ན་ཇི་ལྟར་སྒྲོ་འདོགས་པ་ཉིད་ལས་རྣམ་པར་ཤེས་པ་འདི་དག་ངེས་པར་བསྐྱེད་པར་འགྱུར་བ་ཡིན་ནོ། །དེ་ལྟར་ན་ཁྱད་པར་ཅན་གྱི་སྒྲོ་བཏགས་པ་དང༌། ཁྱད་པར་ཅན་གྱིས་ཡོངས་སུ་གྱུར་པ་ལས་ཁྱད་པར་ཅན་གྱི་འབྲས་བུ་སྐྱེད་པར་བྱེད་པའི་རྒྱུའི་ངོ་བོ་ཉིད་ཡིན་པར་འགྱུར་བར་ཅིའི་ཕྱིར་མི་འདོད། །ཇི་ལྟར། བུད་མེད་གཅིག་གི་ལུས་ལ་ནི། །རབ་ཏུ་བྱུང་དང་འདོད་ལྡན་ཁྱི། །རོ་དང་འདོད་ལྡན་བཟའ་བ་སྟེ། །དེ་ལྟར་རྣམ་པ་གསུམ་དུ་རྟོག །འདི་དག་ཀྱང་ཁྱད་པར་ཅན་གྱི་སྒྲོ་བཏགས་པ་དང༌། དེ་བཞིན་དུ་ཡོངས་སུ་གྱུར་པ་ཡིན་པ་ལས། །འཁོར་བར་འཆིང་བའི་རྒྱུར་གྱུར་པ་ནི་མ་ཡིན་ཏེ། སྦྱིན་པར་བྱ་བ་དང༌། སྦྱིན་པ་པོ་དང༌། ལེན་པ་པོ་མི་དམིགས་པ་ཉིད་ཀྱིས་འཁོར་གསུམ་ཡོངས་སུ་རྣམ་པར་དག་པ་ཡིན་པའི་ཕྱིར་རོ། །གང་གི་ཕྱིར་འཁོར་གསུམ་ཡོངས་སུ་དག་པས་སྔགས་དང་ཕྱག་རྒྱའི་རྣམ་པར་འགྱུར་ཏེ། དེ་ལྟ་བས་ན་སྔགས་ལ་སོགས་པས་མངོན་པར་སྦྱངས་པའི་ཁྱད་པར་གྱིས་གཟུགས་ལ་སོགས་པའི་ཡུལ་རྣམས་བླ་ན་མེད་པའི་འབྲས་བུ་ཉིད་སྐྱེད་པར་བྱེད་དོ། །ཇི་ལྟར་དུག་ལ་སོགས་པ་སྔགས་ལ་སོགས་པས་མངོན་པར་སྦྱངས་པ་ལ་ཉེ་བར་སྦྱར་བ་ན་བཅུད་ཀྱིས་ལེན་ལ་སོགས་པའི་འབྲས་བུ་གཞན་དག་འབྱིན་པར་བྱེད་ལ། དེ་བྱས་པ་གཞན་རྣམས་ལ་ནི་ངེས་པར་འཆི་བ་ཉིད་དུ་བྱེད་དོ། །དེ་བཞིན་དུ་ཡུལ་རྣམས་ཀྱང་སྔགས་དང་ཕྱག་རྒྱས་བྱིན་གྱིས་བརླབས་པ་ནི་ཤིན་ཏུ་ཁྱད་པར་ཅན་གྱི་འབྲས་བུ་ཉིད་མངོན་དུ་བྱེད་པ་ཡིན་ནོ། །ཞེས་ངེས་པར་ཁོང་དུ་ཆུད་པར་བྱའོ། །དེའང་དཔལ་མཆོག་དང་པོ་ལས། འདོད་ཆགས་ཞེ་སྡང་གཏི་མུག་སྟེ། །གསུམ་པོ་འདི་དག་དུག་ཉིད་འགྱུར། །མི་མཉམ་པ་ཡིས་བརྟེན་ན་ནི། །འདི་དག་དུག་ནི་ཉིད་དུ་འགྱུར། །བདུད་རྩི་ཉིད་ཕྱིར་བསྟེན་ན་ནི། །བདུད་རྩི་ཉིད་དུ་འགྱུར་བ་ཡིན། །ཞེས་གསུངས་པ་དང༌། དཀོན་མཆོག་བརྩེགས་པའི་མདོ་ལས། འོད་སྲུང་འདི་ལྟ་སྟེ། དཔེར་ན་གྲོང་ཁྱེར་ཆེན་པོ་རྣམས་ཀྱི་ལུད་གང་ཡིན་པ་དེ་ནི་བུ་རམ་ཤིང་གི་ཞིང་དག་དང༌། རྒུན་འབྲུམ་གྱི་ཞིང་དག་ལ་ཕན་པར་འགྱུར་བ་ཡིན་ནོ། །འོད་སྲུང་དེ་བཞིན་དུ། བྱང་ཆུབ་སེམས་དཔའི་ཉོན་མོངས་པའི་ལུད་གང་ཡིན་པ་དེའང་ཐམས་ཅད་མཁྱེན་པའི་ལམ་ལ་ཕན་པར་འགྱུར་བ་ཡིན་ནོ། །འོད་སྲུང་འདི་ལྟ་སྟེ། དཔེར་ན་སྔགས་དང་སྨན་གྱིས་ཡོངས་སུ་སྦྱངས་པའི་དུག་གིས་ནི་འཆི་བར་བྱེད་མི་ནུས་སོ། །འོད་སྲུང་དེ་བཞིན་དུ། ཡེ་ཤེས་དང་ཐབས་ལ་མཁས་པས་ཡོངས་སུ་ཟིན་པའི་བྱང་ཆུབ་སེམས་དཔའི་ཉོན་མོངས་པའི་དུག་གིས་ཀྱང་ལོག་པར་ལྟུང་བར་བྱེད་མི་ནུས་སོ། །ཞེས་གསུངས་པ་དང༌། ཡང་སློབ་དཔོན་ནཱ་གཱ་ཛུ་ནའི་ཞལ་སྔ་ནས་ཀྱིས་ཀྱང༌། མགོན་པོ་ཁྱེད་ཀྱིས་ཉོན་མོངས་པ། །བག་ཆགས་རྩ་བའི་མཐར་ཐུག་སྤངས། །ཉོན་མོངས་རང་བཞིན་ཉིད་ལས་ནི། །ཁྱེད་ཀྱིས་བདུད་རྩི་ཉེ་བར་བསྒྲུབས། །ཞེས་བཤད་པ་དང༌། ཡང་ཉེ་བར་འཁོར་གྱིས་ཞུས་པའི་མདོ་ལས་ཀྱང༌། འདོད་ཆགས་ནི་བྱང་ཆུབ་སེམས་དཔའ་སེམས་ཅན་གྱི་དོན་ཆེན་པོ་ཉིད་ཀྱིས་འཇུག་སྟེ། སེམས་ཅན་ལ་རྗེས་སུ་ཆགས་པར་བྱེད་པའི་ཕྱིར་རོ་ཞེས་གསུངས་པས། ཚོགས་པའི་དབྱེ་བ་ལས་འབྲས་བུའི་དབྱེ་བར་སྣང་བ་དང༌། ཆོས་བདག་མེད་པར་རྟོགས་པས་དེ་ལ་མངོན་པར་ཞེན་པ་ཅི་ནས་ཀྱང་འབྱུང་བར་མི་འགྱུར་གྱི། བླ་ན་མེད་པའི་བདེ་བ་ཆེན་པོའི་འབྲས་བུ་ཐོབ་པར་བྱ་བ་ལ་སྒྲུབ་པ་གཞན་མེད་པས། དེའི་ཕྱིར་ཟས་དང་སྤྱོད་ལམ་ལ་སོགས་པ་བདེ་བ་དེ་ཉིད་ཀྱི་འབྲས་བུ་དེ་མངོན་སུམ་དུ་བྱ་སྟེ། གང་གི་ཕྱིར་འབྱོར་པ་དེ་ཅི་འདྲ་བས་དེ་འདྲ་བར་འགྱུར་གྱི། གཞན་ལས་འབྱུང་བ་ལས་དེ་ལྟ་བུར་ཇི་ལྟར་འགྱུར། དེ་ཉིད་ཀྱི་ཕྱིར་མཉམ་སྦྱོར་ལས། བདག་ཉིད་སངས་རྒྱས་ཐམས་ཅད་དང་དཔའ་བོ་ཐམས་ཅད་ཉིད་ཡིན་ནོ། །དེ་བས་བདག་ཉིད་ལྷར་སྦྱོར་བས། །བདག་ཉིད་རབ་ཏུ་བསྒྲུབ་པར་བྱའོ། །གཟུགས་བརྙན་ལུགས་མ་ལ་སོགས་ལས། །རྣལ་འབྱོར་འབྱུང་བར་མི་འགྱུར་ཀྱི། །བྱང་ཆུབ་སེམས་ལ་རབ་བརྩོན་ན། །དེ་ལས་རྣལ་འབྱོར་ལྟར་འགྱུར་རོ། །བདག་ཉིད་ཡོངས་སུ་སྤངས་ནས་ནི། །དཀའ་ཐུབ་ཀྱིས་ཀྱང་མ་གདུངས་ཤིང༌། །ཅི་བདེ་བར་ནི་བདེ་བར་གཟུང༌། །འདི་ནི་མ་བྱོན་རྫོགས་སངས་རྒྱས། འདི་ལ་ཁྲུས་དང་སྡོམ་མི་དགོས། །དཀའ་ཐུབ་དཀའ་བར་སྤྱོད་མི་དགོས། །དཀའ་ཐུབ་སྡོམ་པ་མེད་པ་དང༌། །བདེ་བ་དང་ནི་དགའ་བས་འགྲུབ། །ཅེས་གསུངས་པ་དང༌། ཇི་ལྟར་བཅོམ་ལྡན་འདས་ཀྱིས། གཟུགས་ལ་སོགས་པ་དང༌། དེ་ལས་བྱུང་བའི་བདེ་བ་ཡོངས་སུ་གྱུར་པ་ནི་འབྲས་བུ་བླ་ན་མེད་པའི་རྒྱུ་ཡིན་པར་གསུངས་པ། དེ་ལྟར་རེག་པ་ལས་བྱུང་བའི་བདེ་བ་ཡོངས་སུ་གྱུར་པ་འདིའང་དེ་དང་འདྲའོ། །ཉོན་ཏེ་ལུང་དང་འགལ་བའི་ཕྱིར་མི་འགྱུར་རོ་ཞེ་ན། །ལུང་གིས་རིག་པའི་ཁྱད་པར་ཡང་དག་པར་བསྟེན་པ་ལས་འབྲས་བུ་དེ་འཐོབ་པར་འགྱུར་བ་མ་ཡིན་པའི་ཕྱིར་རོ། །དེ་ཅིར་ཡང་འགལ་བ་ཅི་ཞིག་ཡོད། །དེ་ལས་བཀག་པའི་ཕྱིར་རོ་ཞེ་ན། མ་ཡིན་ཏེ། དགག་པའི་ཡུལ་ནི་ངེས་པ་ཅན་ཡིན་པའི་ཕྱིར་ཏེ། གང་ཞིག་འདི་ཐབས་དང་ཤེས་རབ་དང་བྲལ་ཞིང་བདག་དང་བདག་གིར་འཛིན་པ་ལ་མངོན་པར་ཞེས་པས་ཡོངས་སུ་གྱུར་པ་མི་ཤེས་པར། རེག་པའི་ཁྱད་པར་ཀུན་ཏུ་བསྟེན་པ་མ་རིག་པས། ཡོངས་སུ་གཟུང་བའི་རང་བཞིན་ཅན་དེ་རྣམས་ཀྱིས་ཡུལ་བསྟེན་པ་ནི་ངན་འགྲོའི་རྒྱུར་འགྱུར་རོ། །དེའང་བཅོམ་ལྡན་འདས་ཀྱིས། གང་ཞིག་དགེ་སློང་དངོས་གནས་དང༌། །མི་གང་རྟོག་ལ་དགའ་བ་དང༌། །གང་ཡང་རྒན་པོའི་དངོས་གནས་པ། །དེ་ལ་དེ་ཉིད་མི་བསྟན་ནོ། །ཞེས་གསུངས་པས། བཅོམ་ལྡན་འདས་ཀྱིས་དེ་དག་ལ་དགོངས་ནས་དགག་པ་གསུངས་པ་ཡིན་ཏེ། དཔལ་གསང་བ་འདུས་པ་ལས་ཀྱང༌། དགེ་བ་བཅུ་ཡི་ལས་ཀྱི་ལམ། །བྱེད་པ་ཡེ་ཤེས་སྤངས་པ་ཡིན། །ཞེས་གསུངས་པ་དང༌། དེ་བཞིན་དུ་རྣམ་པར་སྣང་མཛད་མངོན་པར་བྱང་ཆུབ་པ་ལས་ཀྱང༌། ཐབས་དང་མི་ལྡན་ཡེ་ཤེས་དང༌། །བསླབ་པ་དག་ཀྱང་བཤད་པའོ། །དཔའ་བོ་ཆེན་པོ་ཉན་ཐོས་རྣམས། །དེ་ལ་གཟུད་པའི་ཕྱིར་བཤད་དོ། །ཞེས་གསུངས་པས། ཐབས་དང་ཤེས་རབ་ཀྱིས་ཡོངས་སུ་ཟིན་པའི་རང་བཞིན་ཅན་ཁྱད་པར་གྱི་འབྲས་བུ་ཡོངས་སུ་འཚོལ་བ་རྣམས་ཀྱིས་ཡོངས་སུ་གྱུར་པའི་འབྲས་བུ་ནི་ཁྱད་པར་ཅན་ཉམས་སུ་མྱོང་བ་ཡིན་པས། །དོན་དམ་པའི་ཆོས་ཀྱི་དེ་ཁོ་ན་ཉིད་རྟོགས་པ་དེ་རྣམས་ཀྱིས་ཉེས་པ་ཆུང་ངུའི་ཡང་སྐལ་བ་ཅན་དུ་འགྱུར་བ་མ་ཡིན་ནོ། །འོན་ཀྱང་བསམ་པའི་ཁྱད་པར་དང་ལྡན་པ་དེ་ལས་བླ་ན་མེད་པའི་འབྲས་བུ་འདོད་པར་འགྱུར་བའི་སེམས་རྟོག་པ་མེད་པ་ནི་གཞན་པ་ཉིད་ཡིན་ནོ། །དེ་བས་ན་བསམ་པའི་ཁྱད་པར་གྱི་བྱ་བ་ལས་བསོད་ནམས་དང་བསོད་ནམས་མ་ཡིན་པ་འདི་ཉིད་དབྱེ་བ་ངེས་པར་བྱས་པ་ཡིན་གྱི། དངོས་པོར་གནས་པ་ཇི་ལྟ་བ་བཞིན་ཏུ་གཞག་པའི་ཚུལ་གྱིས་ནི་མ་ཡིན་ཏེ། འཕགས་པ་ལྷས་ཀྱང༌། བྱང་ཆུབ་སེམས་དཔའི་ཀུན་རྟོག་ལས། །དགེ་བའམ་ཡང་ན་མི་དགེ་བ། །ཐམས་ཅད་དགེ་བ་ཉིད་འགྱུར་ཏེ། །གང་ཕྱིར་དེ་ཡི་དབང་འགྱུར་ཉིད། །ཅེས་བཤད་པ་ཡིན་ནོ། །དེ་བས་ན་ཀུན་ཏུ་རྟོག་པས་བྱས་པའི་བསོད་ནམས་དང་བསོད་ནམས་མ་ཡིན་པ་རྣམས་ལ་ཁྱད་པར་དུ་བྱས་པའི་ཀུན་ཏུ་རྟོག་པའི་ཁྱད་པར་ལས། །དེ་གཟུགས་ལ་སོགས་པ་རྣམས་ལ་བསམ་པའི་ཁྱད་པར་དེ་ལས་འབྲས་བུ་ཁྱད་པར་ཅན་ཉིད་ངེས་པར་འཐོབ་པར་འགྱུར་བས། །གཞན་དག་མི་འདོད་དུ་ཟིན་ཀྱང་ཁས་བླང་བར་བྱའོ། །དེ་ཉིད་ཀྱི་ཕྱིར་བཅོམ་ལྡན་འདས་ཀྱིས་ཆོས་རྣམས་སྒྱུ་མ་དང་འདྲ་བར་སོགས་པ་ལ་རྟོག་པ་དང་ལྡན་པས་ལོངས་སྤྱོད་ཐམས་ཅད་ནི་རུང་བ་མ་ཡིན་ནོ། །ཞེས་གསུངས་པ་དང༌། ཡང་དགེ་སློང་དང་བ་མེད་པ་ནི་དད་པས་བྱིན་པ་ཡོངས་སུ་ལོངས་སྤྱོད་པའི་འོས་མ་ཡིན་ནོ། །ཞེས་གསུངས་པ་དང༌། ཡང་མཉམ་སྦྱོར་གྱི་རྒྱུད་ལས། ཐམས་ཅད་ནམ་མཁའི་མཚན་ཉིད་དེ། །ནམ་མཁའ་ལ་ཡང་མཚན་ཉིད་མེད། །ཁམས་གསུམ་དག་ནི་མ་ལུས་པ། །ཐམས་ཅད་སྒྱུ་མ་ལྟ་བུ་སྟེ། །ཇི་ལྟར་སྒྱུ་མ་ཐམས་ཅད་དུ། །མཐོང་བ་དང་ནི་རེག་པར་འགྱུར། །དམིགས་སུ་ཡོད་པ་མ་ཡིན་ཏེ། །དེ་བཞིན་འགྲོ་བ་ཀུན་ཀྱི་ཚུལ། །ཕྱག་རྒྱ་འདི་ཡིས་རྣལ་འབྱོར་པས། །ས་གསུམ་པོ་ནི་སྤྱད་པར་བྱ། །ཞེས་གསུངས་པ་དང༌། ལྷ་ཐམས་ཅད་འདུས་པའི་རྒྱུད་ལས་ཀྱང༌། ཐམས་ཅད་རྫོགས་པའི་སྦྱོར་བ་ཡིས། །གང་གིས་བླུན་པོ་འཆིང་འགྱུར་བ། །དེ་ཡིས་འདི་ནི་མཁས་པ་ཆེ། །སེམས་ནི་རྫོགས་པའི་རྣལ་འབྱོར་པ། །གཞན་དུ་མར་མེ་ལྟར་འགྲོའོ། །ཞེས་གསུངས་པ་དང༌། ཡང༌། འཇིག་རྟེན་ལ་སྤྱོད་གསང་བ་ནི། །རྣམ་པར་མི་རྟོག་ཉིད་དུ་སྤྱོད། །གཞན་དུ་བག་མེད་པར་གྱུར་ན། །དེས་ནི་རྣམ་རྟོག་འཕྲོ་བར་འགྱུར། །རྣམ་པ་ཀུན་གྱིས་ཐམས་ཅད་དུ། །རྣམ་པར་མི་རྟོག་ངོ་བོ་ལ། །སེམས་བཞག་ན་ནི་དོག་མེད་པར། །དེ་ཚེ་འགྲུབ་པར་ཐེ་ཚོམ་མེད། །གནས་སྐབས་ཀུན་ཏུ་ཐམས་ཅད་དུ། །དོག་པ་མེད་པའི་སེམས་ཀྱིས་ནི། །སྤྱོད་པ་ཀུན་ལ་འཇུག་ན་ཡང༌། །འཆིང་བ་ཉིད་དུ་མི་འགྱུར་རོ། །རྣམ་པར་མི་རྟོག་སེམས་ཀྱིས་ནི། །སྤྱོད་པ་མ་ལུས་ཀུན་སྤྱད་ཅིང༌། །དབང་པོ་ཀུན་ལ་ལོངས་སྤྱོད་པས། །སེམས་དཔར་གནས་ན་འཆིང་མི་འགྱུར། །ཞེས་གསུངས་པ་དང༌། ཡང༌། གཟུགས་འདི་ཐམས་ཅད་སྟོང་པ་སྟེ། །མིག་ཀྱང་སྟོང་པའི་རྣམ་པ་ཡིས། །མཐོང་བཞིན་རྣམ་པར་མི་རྟོག་པའི། །དམ་པ་དོག་པ་མེད་པར་འགྱུར། །ཡང་དེ་ཉིད་ལས། །ཐམས་ཅད་ནམ་མཁའི་རང་བཞིན་ཏེ། །སེམས་ཀྱང་ནམ་མཁའི་རང་བཞིན་དུ། །བརྟེན་ན་རྣམ་རྟོག་མེད་ཉིད་དང༌། །དོག་པ་མེད་པ་ཉིད་རབ་བསྐྱེད། །ཞེས་གསུངས་པ་དང༌། ཡང་རྣལ་འབྱོར་པ་རྣམས་ཀྱི་བརྟུལ་ཞུགས་ཇི་ལྟ་བུ་ཡིན་ཞེ་ན། དོག་པ་མེད་པའི་སེམས་ཀྱིས་ནི། །ལས་རྣམས་ཀུན་ལ་ཐབས་བཅས་པས། །གང་ཚེ་ཐེ་ཚོམ་མེད་པར་སྤྱད། །བརྟུལ་ཞུགས་རྣམས་ཀྱི་མཆོག་གི་མཆོག །དཀའ་ཐུབ་ཅི་ཞིག་ཡིན་ཞེ་ན། །ལས་རྣམས་ཐམས་ཅད་རྣམས་ཀུན་ཏུ། །རྣམ་པར་མི་རྟོག་སེམས་ཀྱིས་ནི། །དོག་པ་མེད་པར་ཀུན་སྤྱོད་པ། །དཀའ་ཐུབ་རྣམས་ཀྱིས་མཆོག་གི་མཆོག །རྣམ་རྟོག་མེད་པའི་སེམས་ཀྱིས་ནི། །ཡུལ་རྣམས་བསྟེན་པར་གྱུར་པ་ན། །སྨོད་པར་གྱུར་པས་མི་གནོད་པ། །དཀའ་ཐུབ་དེ་ནི་འདའ་བར་དཀའ། །གང་ཞིག་ལས་རྣམས་ཐམས་ཅད་ནི། །ཤེས་རབ་ཀྱིས་ནི་ངེས་སྦྱོར་ཞིང༌། །དེ་ཡང་སྟོང་པའི་གནས་སུ་སྦྱར། །བདག་ཉིད་ཆེན་པོའི་དཀའ་ཐུབ་འདིའོ། །ཤེས་རབ་འཕོ་བའི་ངོ་བོ་ནི། །རྣམ་པར་རྟོག་པ་མེད་སེམས་ཀྱིས། །དོག་པ་མེད་པར་ཀུན་སྤྱད་སྤྱོད། །བདག་ཉིད་ཚེ་དེའི་དཀའ་ཐུབ་ཡིན། །གལ་ཏེ་ཐབས་དང་ཤེས་རབ་ལས། །སེམས་ནི་གཞན་དུ་མི་འཇུག་པ། །སྡོམ་པ་དེ་ནི་བྱང་ཆུབ་ཆེ། །རྟག་ཏུ་སྦྱིན་བྱེད་ཡིན་པར་བསྟན། །རྣལ་འབྱོར་པ་ནི་མངོན་བརྩོན་པས། །རྣམ་པར་མི་རྟོག་རྗེས་གྲོ་བ། །དེ་ཡི་འབྱོར་པ་ཐམས་ཅད་ནི། །ལོངས་སྤྱོད་དོན་དུ་སྤྲུལ་པ་ཡིན། །ཤེས་རབ་མེ་ལོང་ལ་འཕོ་ན། །འདུ་བྱེད་དེ་ཡི་རྣམ་པར་ཡིན། །དེའི་དྲན་ཤེས་རབ་ཀྱིས་བསྐྱེད་པ། །རྣམ་རྟོག་མེད་པའི་བདག་ཉིད་སེམས། །མེ་ལོང་གི་ནི་གཟུགས་བརྙན་དང༌། །རྨི་ལམ་སྒྱུ་མ་ཆུ་བུར་དང༌། །མིག་འཕྲུལ་དང་ནི་འདྲ་བ་རུ། །གང་གིས་མཐོང་དེ་གཙོ་བོར་བཤད། །འདུས་བྱས་རྣམས་ཀྱི་འགྱུར་བ་ནི། །གློག་དང་དྲི་ཟའི་གྲོང་ཁྱེར་གྱི། །རྣམ་པ་ཅི་འདྲར་མཐོང་གྱུར་པ། །སྐྱེ་རྒུ་དེ་ཡི་དབང་གྱུར་བཤད། །ཅེས་གསུངས་པ་ཡིན་ནོ། །དེས་ན་གང་དུ་མངོན་པར་ཞེན་པར་མི་འགྱུར་བའི་གནས་ནི་གང་ཡང་ཡོད་པ་མ་ཡིན་ནོ། །གང་གི་ཚེ་དེ་ལྟ་བུའི་སྒྱུ་མ་ལྟ་བུའི་དངོས་པོ་ཁྱད་པར་ཅན་གྱི་ལོངས་སྤྱོད་པ་ལས་ཡང་དག་པར་བྱུང་བའི་བདེ་བ་ཡོངས་སུ་གྱུར་པ་ལས་འབྲས་བུ་ཁྱད་པར་ཅན་ཅུང་ཞིག་ཙམ་ཐོབ་པ་དེའི་ཚེ་ཅིའི་ཕྱིར་མི་འདོད། །འདི་དག་ནི་ངོ་བོ་ཉིད་ཀྱིས་བསྟེན་པ་མ་ཡིན་གྱི། འོན་ཀྱང་སྣང་བ་ཙམ་གྱི་མཚན་ཉིད་པ་ཡིན་ནོ། །གལ་ཏེ་འདི་དག་ཁྱད་པར་ཅན་གྱི་སྒོམ་པ་གོམས་པའི་སྟོབས་ཀྱིས་བདེ་བ་དང་ཡིད་བདེ་བ་ལ་སོགས་པའི་ཁྱད་པར་ཅན་གྱི་འབྲས་བུ་བསྐྱེད་པ་ན་བླ་ན་མེད་པ་ཐོབ་པའི་རྒྱུའི་ངོ་བོར་དེའི་ཚེ་འགྱུར་བ་ལ་ཉེས་པ་གང་ཡང་མེད་དོ། །དེའང་དཔལ་མཆོག་དང་པོ་ལས། བདག་ཉིད་སངས་རྒྱས་ཐམས་ཅད་དེ། །དཔའ་བོ་ཐམས་ཅད་ཉིད་ཀྱང་ཡིན། །རང་གི་ལྷ་ཡི་སྦྱོར་བ་ཡིས། །དེ་བས་བདག་ཉིད་བསྒྲུབ་པར་བྱ། །དཀའ་ཐུབ་སྡོམ་པ་མི་བཟད་པས། །ལུས་ཅན་ལུས་ནི་བསྐམ་འགྱུར་ལ། །སྡུག་བསྔལ་གྱིས་ནི་སེམས་གཡེང་ཞིང༌། །གཡེང་བས་དངོས་གྲུབ་གཞན་དུ་འགྱུར། །ཡིད་ཀྱི་ལུས་ནི་བརྟན་པའི་ཕྱིར། །བདེ་བ་ཐམས་ཅད་བརྟག་པར་འགྱུར། །སྡུག་བསྔལ་གྱིས་ནི་གཡོ་འགྱུར་པའམ། །འགོག་པ་འཐོབ་པར་འགྱུར་བ་ཡིན། །ཞེས་གསུངས་པ་དང༌། ཡང་འཇིག་རྟེན་པ་དང་འཇིག་རྟེན་ལས་འདས་པའི་རྡོ་རྗེའི་རྒྱུད་ལས། །བདེ་བས་དངོས་གྲུབ་འཐོབ་འགྱུར་གྱི། །ལུས་ཀྱི་གདུང་བས་འཐོབ་མི་འགྱུར། །གང་ཕྱིར་ཏིང་འཛིན་ལས་བྱུང་བའི། །བདེ་བ་ཀུན་ལས་འཚང་རྒྱ་ཉིད། །ཟས་གཅོད་ལ་སོགས་དྲག་པོ་དང༌། །དེ་བཞིན་དཀའ་ཐུབ་གཞན་སོགས་ཀྱིས། །ལུས་གདུངས་པས་ནི་རྣམ་པར་གཡེང༌། །གཡེང་བས་དངོས་གྲུབ་གཞན་དུ་འགྱུར། །སེམས་ཅན་དམན་པས་མི་འགྲུབ་སྟེ། །དེ་བས་དཀའ་སྤྱད་མིན་པར་བཤད། །ཅེས་གསུངས་པ་དང༌། ཡང་དཔལ་གསང་བ་འདུས་པ་ལས། དཀའ་ཐུབ་སྡོམ་པ་མི་བཟད་པ། །བསྟེན་ཀྱང་འགྲུབ་པར་མི་འགྱུར་ཏེ། །འདོད་པའི་ལོངས་སྤྱོད་ཐམས་ཅད་ལ། །བརྟེན་ན་མྱུར་དུ་འགྲུབ་པར་འགྱུར། །སློང་མོ་ཟ་ཞིང་མི་བཟླ་སྟེ། །སློང་ལ་དགའ་བར་མི་བྱའོ། །འདོད་པ་ཀུན་ལ་འོངས་སྤྱོད་ཅིང༌། །སྔགས་ཀྱི་ཡན་ལག་མ་ཉམས་བཟླ། །ལུས་དང་ངག་དང་སེམས་རྣམས་ནི། །བདེ་བར་གནས་ན་བྱང་ཆུབ་འཐོབ། །གཞན་དུ་དུས་མིན་འཆི་བ་དང༌། །དམྱལ་བར་ངེས་པར་བསྲེག་པར་འགྱུར། །ཞེས་གསུངས་པ་ཡིན་ནོ། །དེ་བས་ན་གང་ནོར་བུ་ཚོན་ཤེལ་དང་འདྲ་བར་རང་བཞིན་གྱིས་འོད་གསལ་བ་ཡིན་ལ། གཟུགས་ལ་སོགས་པ་མངོན་པར་འདུ་བྱས་པའི་ཁྱད་པར་ལས་བདེ་བ་དང་ཡིད་བདེ་བའི་མཚན་ཉིད་ཅན་གང་ཡིན་པ་དེ་དེར་ཐབས་དང་ཤེས་རབ་ཀྱིས་ཡོངས་སུ་ཟིན་པའི་གོམས་པའི་ཁྱད་པར་གྱི་སྟོབས་ཀྱིས་རབ་ཀྱི་མཐར་ཐུག་པའི་ངོ་བོ་ཉིད་འཐོབ་པར་འགྱུར་བ་ཡིན་ནོ། །དེའང་འདི་ལྟར། ཤེས་རབ་དང༌། བཟོ་དང༌། སྒྱུ་རྩལ་ལ་སོགས་པ་དང་འདྲ་བར་གཟུགས་ལ་སོགས་པའི་ཡུལ་རྣམས་ཉམས་སུ་མྱོང་བ་ལས་ཡང་དག་པར་བྱུང་བའི་འདུ་བྱས་པའི་ཁྱད་པར་ལས་རྣལ་འབྱོར་པའི་ཤེས་པས་རྒྱུན་དུ་སྒོམ་པ་གོམས་པའི་སྟོབས་ཀྱིས་མཆོག་ཏུ་རྟག་པའི་ངོ་བོ་ཉིད་འཐོབ་པར་འགྱུར་བ་ཡིན་ན། །སྒོམ་པའི་རབ་ཀྱི་མཐར་ཐུག་པར་སོན་པ་ཡིན་པའི་ཕྱིར་རང་གི་གྲུབ་པའི་མཐའ་ལས་བདེ་བར་གཤེགས་པ་ལ་སོགས་པ་དང་འདྲ་བ་ལ། །འཇིག་རྟེན་ནའང་འདོད་པ་དང༌། མྱ་ངན་དང༌། འཇིགས་པ་དང༌། སྨྱོས་པ་ལ་སོགས་པ་དང་འདྲ་བར་རེག་པ་ལ་སོགས་པ་ལས་བྱུང་བའི་བདེ་བ་དང་ཡིད་བདེ་བ་ལ་སོགས་པའང་གོམས་པས་ཡིན་ནོ། །དེ་བས་ན་དེ་རྣམས་ཀྱང་མཆོག་ཏུ་ཁྱད་པར་དུ་གྱུར་པ་དང་ལྡན་པ་ཡིན་པས་རང་བཞིན་འགལ་བའི་དམིགས་པ་ཡིན་ཏེ། འདིར་ཡང་སྡུག་བསྔལ་ལ་སོགས་པ་དང༌། མི་མཐུན་པ་དང༌། བདེ་བ་དང༌། ཡིད་བདེ་བ་ལ་སོགས་པའི་མཚན་ཉིད་ཅན་ནི་འབྲས་བུ་ཡིན་ལ། དེའང་གང་གི་ཚེ་གོམས་པའི་སྟོབས་ཀྱིས་མངོན་སུམ་དུ་གྱུར་པ་ཐོབ་པ་དམིགས་པར་གྱུར་པ་དེའི་ཚེ་དེ་དང་མི་མཐུན་པར་གྱུར་པའི་སྡུག་བསྔལ་བ་དང་ཡིད་མི་བདེ་བ་ལ་སོགས་པ་ལྡོག་པར་འགྱུར་ཞིང༌། རང་གི་ཡོན་ཏན་གྱི་ཚོགས་རྣམས་ཀྱང་སྡུད་པར་འགྱུར་རོ། །དེ་བས་ན་དེར་གོམས་པར་གྱུར་པས་གནས་པ་ན་དེ་དང་མི་མཐུན་པའི་སྡུག་བསྔལ་ལ་སོགས་པའི་གོ་སྐབས་འབྱེད་པ་འགོག་པར་བྱེད་དོ། །འདི་ལྟ་སྟེ། །དཔེར་ན་གྲང་བ་ལ་སོགས་པ་དང་ནི་མི་མཐུན་པ་དྲོ་བ་ལ་སོགས་པ་དང་འཕྲད་པར་གྱུར་པ་ན་གྲང་བ་ལ་སོགས་པ་མེད་པ་སྐྱེད་པར་བྱེད་དོ། །གང་གིས་གཞི་གཅིག་ལ་མཚན་ཉིད་ཕན་ཚུན་མི་མཐུན་པ་གཉིས་ཡོད་པར་ཉེ་བར་དམིགས་པར་མི་འགྱུར་རོ། །དེ་བཞིན་དུ་སྡུག་བསྔལ་དང་བདེ་བ་འདི་གཉིས་ཀྱང་རྒྱུད་གཅིག་གི་བདག་ཉིད་དུ་ཇི་ལྟར་ཡང་འབྱུང་མི་སྲིད་དེ། དེ་ནི་དེ་དང་མི་མཐུན་པ་ཡིན་པའི་ཕྱིར་རོ། །དེ་བས་ན་བདེ་བ་དང་ཡིད་བདེ་བ་ལ་སོགས་པ་གོམས་པར་བྱེད་པ་ཉིད་ན་སྡུག་བསྔལ་ལ་སོགས་པ་ཇི་ལྟར་ཡང་འབྱུང་བར་འགྱུར་བའི་གནས་རྙེད་པར་མི་འགྱུར་རོ། །ཞེས་བྱ་བ་ནི་རིག་པས་གྲུབ་པ་ཡིན་ནོ། །རང་བཞིན་འགལ་བ་དམིགས་པ་དེའི་ངོ་བོའང་མེད་པར་གོ་བར་བྱེད་པ་ཡིན་པས་རབ་ཀྱི་མཐར་ཐུག་པར་འགྲོ་བའི་ཡང་རྒྱུ་ནི་གོམས་པར་བྱེད་པའི་ཁྱད་པར་ཡིན་ཏེ། ཤེས་རབ་དང༌། བཟོ་དང༌། སྒྱུ་རྩལ་ལ་སོགས་པ་དང་འདྲ་ལ། དེའི་ཁྱད་པར་ལས་འགལ་བ་དམིགས་པ་ཡིན་པས་ཁོང་དུ་ཆུད་པར་བྱའོ། །འདི་ལྟར་ཡང་སྒོམ་བཞིན་པ་ལས་གལ་ཏེ་ཡང་ཁྱད་པར་ཐོབ་པར་གྱུར་པ་ན་སླར་ལྡོག་པར་འདོད་ན། དེའི་ཚེ་ཟད་པར་ས་ལ་སོགས་པའང་སྒོམ་པའི་རབ་ཀྱིས་མཐར་ཐུག་པ་ལ་འཇུག་པ་རྣམས་དེ་བཞིན་དུ་ལྡོག་པར་འགྱུར་པ་ཞིག་ན། དེ་ལྟར་མི་འདོད་དེ། གང་གི་ཕྱིར་གང་ཞིག་རབ་ཀྱི་མཐར་ཕྱིན་པ་ལ་འཇུག་པས་རང་གི་བདག་ཉིད་ཀྱི་ངོ་བོ་ཉིད་འཐོབ་པར་འགྱུར་བ་རྣམས་ནི་དེ་ལས་ལྡོག་པར་མི་འགྱུར་ཏེ། དཔེར་ན་ཟད་པར་ས་ལ་སོགས་དང་འདྲའོ། །བདག་ཉིད་ཀྱི་ངོ་བོ་ཐོབ་པར་གྱུར་པ་ནི་ཁྱད་པར་གྱི་སྣོད་ཀྱི་བདེ་བ་དང་ཡིད་བདེ་བ་ལ་སོགས་པ་ལ་བརྟེན་པ་དེ་ལས་དེའང་ལྡོག་པར་མི་འགྱུར་ཏེ། ལྡོག་པའི་རྒྱུ་མེད་པའི་ཕྱིར། གང་ཡང་ཉེས་པ་ལས་ལྡོག་པའི་སྐལ་བ་ཅན་ཡིན་པ་དེ་ལ་དེ་ལྟར་འདི་ཡོད་པ་མ་ཡིན་ནོ། །བདེ་བའི་རྗེས་ཐོག་ལ་སྡུག་བསྔལ་འབྱུང་བར་འགྱུར་བའང་མ་ཡིན་ཏེ། རབ་ཀྱི་མཐར་ཐུག་པར་ཕྱིན་པར་གྱུར་པ་ལ་ནི་དེ་མི་སྲིད་དོ། །གཞན་དུ་ན་ཐར་པའི་རྗེས་ལའང་འཁོར་བར་འགྱུར་རོ་ཞེས་བྱ་བ་ནི་འདོད་པའམ། རིགས་པ་མ་ཡིན་ཏེ། གང་གིས་ན་ཐར་པ་ཐོབ་པ་རྣམས་འཁོར་བར་སྐྱེ་བར་འགྱུར་བ་ནི་མི་འདོད་པ་ཁོ་ན་ཡིན་ནོ། དེའང་དེའི་ཚེ་མ་རིག་པའི་བག་ཆགས་ལས་རྣམ་པར་ལྡོག་པའི་ཕྱིར་དང༌། རྒྱུ་མེད་པའི་ཕྱིར་རོ། །གང་གཞན་གྱི་དོན་དུ་ཡང་དག་པར་སྐྱེ་བ་ན་འཁོར་བ་པ་མ་ཡིན་ཏེ། སྔོན་གྱི་སྨོན་ལམ་ལ་སོགས་པའི་ཤུགས་ཀྱི་སྟོབས་ཉིད་ཀྱིས་དེར་འཇུག་པ་ཡིན་པའི་ཕྱིར་བག་ཆགས་ཀྱི་སྟོབས་ཀྱིས་ནི་མ་ཡིན་ནོ། །དེ་བས་ན་ཇི་ལྟར་ཐར་པའི་རྗེས་ཐོག་ལ་འཁོར་བར་འགྱུར་བ་མ་ཡིན་པ་དེ་བཞིན་དུ་བདེ་བ་རབ་ཀྱི་མཐར་ཐུག་པའི་རྗེས་ཐོག་ལ་སྡུག་བསྔལ་གྱི་སེམས་ཀྱང་སྐྱེ་བར་མི་འགྱུར་ཏེ། དེ་ནི་ནོར་བུ་ཚོན་ཤེལ་དང་འདྲ་བར་རང་བཞིན་གྱིས་ཡོངས་སུ་དག་པ་ཡིན་པའི་ཕྱིར་རོ། །གང་ལ་གང་བརྟན་པ་དེ་དང་དེར་གོམས་པའི་སྟོབས་ཀྱིས་ཤིན་ཏུ་ཁྱད་པར་དུ་འཕགས་པའི་ངོ་བོ་ཉིད་གསལ་བར་བྱེད་དེ། སླར་ཡང་མི་ལྡོག་པའི་ཆོས་ཀྱི་མཚན་ཉིད་ཡིན་ནོ། །དེ་བས་ན། དངོས་པོ་གང་དང་གང་གིས་ནི། །མི་རྣམས་ཡིད་ནི་དགར་འགྱུར་བར། །དེ་དང་དེ་ཡི་རང་བཞིན་འགྱུར། །སྣ་ཚོགས་ནོར་བུ་ཇི་བཞིན་ནོ། །ཞེས་བཞེད་པ་ཡིན་ནོ། །དེས་ན་འདི་དག་ཐམས་ཅད་ནི་ཁྱད་པར་ཅན་དུ་ཡོངས་སུ་གྱུར་པའི་ཕྱིར་ཡོངས་སུ་འགྱུར་བཞིན་པ་ལས་ཁྱད་པར་ཅན་གྱི་འབྲས་བུ་འཐོབ་པར་བྱེད་པ་ཡིན་ནོ། །དེ་བས་ན་ཡོངས་སུ་གྱུར་པ་ན་ལོག་པ་བསྐྱེད་པར་མི་འགྱུར་ཞིང༌། སྔོན་གྱི་ལས་ཀྱིས་འཕེན་པའི་ཤུགས་ལས་དེ་ལྟར་མི་འགྱུར་བ་ནི་ཅི་ཡང་མེད་དེ། གཞན་དུ་ན་ཁྱད་པར་ཅན་གྱི་ཡོངས་སུ་གྱུར་པ་དོན་མེད་པར་འགྱུར་ཞིང༌། ཐམས་ཅད་དུ་ཡིད་བརྟན་དུ་མི་རུང་བར་འགྱུར་རོ། །དེའང་རྒྱལ་བའི་ཡུམ་ལས། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པ་དང༌། དེ་བཞིན་གཤེགས་པའི་མཆོད་རྟེན་ལ་ལྷའི་དྲི་འབུལ་ཞིང༌། དེ་འདི་སྙམ་དུ། བདག་གི་དགེ་བའི་རྩ་བ་འདིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ཀྱི་ཞིང་དུ་སེམས་ཅན་ཐམས་ཅད་ཀྱིས་ལྷའི་རེག་པའི་ཁྱད་པར་མངོན་པར་གྲུབ་པར་གྱུར་ཅིག་ཅེས་བསྔོ་ལ། གཞན་ཡང་རབ་འབྱོར་འདོད་པ་ཙམ་གྱིས་འདོད་པའི་ཡོན་ཏན་ལྔ་སངས་རྒྱས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་དང༌། སེམས་ཅན་ཐམས་ཅད་ལ་སྟོབ་ཅིང༌། དེ་ལྟར་ཡང་དག་པར་ཤེས་པས། འདི་ལྟར་བདག་གི་དགེ་བའི་རྩ་བ་འདིས་བདག་སངས་རྒྱས་ཀྱི་ཞིང་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས། ཉན་ཐོས་ཀྱི་དགེ་འདུན་དང་བཅས་པ་དང༌། སེམས་ཅན་ཐམས་ཅད་ཀྱང་འདོད་པ་ཙམ་གྱིས་ཡིད་བཞིན་དུ་འདོད་པའི་ཡོན་ཏན་ལྔ་འབྱུང་བར་གྱུར་ཅིག་ཅེས་བསྔོ་ལ། གཞན་ཡང་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་འདི་སྙམ་དུ་སེམས་ཏེ། སངས་རྒྱས་བཅོམ་ལྡན་འདས་རྣམས་དང༌། ཉན་ཐོས་ཀྱི་དགེ་འདུན་དང༌། སེམས་ཅན་ཐམས་ཅད་བཅས་པ་ལ་ཡིད་ལ་འདོད་པའི་ཡོན་ཏན་ལྔ་སྟོབ་པར་བྱེད་ཅིང་ཞེས་བྱ་བ་ལ་སོགས་པ་གསུངས་སོ། །དེ་ལྟར་ན་བག་ཆགས་ཀྱི་སྟོབས་ལས་འགྱུར་ཏེ། ད་ལྟར་མཐོང་བའི་འབྲས་བུ་ལའང་ཇི་ལྟར་འཇིག་རྟེན་ན་མ་དུ་ལུང་ག་ལ་སོགས་པའི་འབྲས་བུ་རྒྱ་སྐེགས་ལ་སོགས་པས་བསྒོས་ན་དེ་དང་འདྲ་བར་སྣང་ངོ༌། །དེ་བས་ན་སེམས་ཀྱང་ཕྱིར་རེག་པ་ལ་སོགས་པ་ལ་བརྟེན་པ་ན་བདེ་བ་ལ་སོགས་པ་སྦྱངས་པའི་ཁྱད་པར་སོ་སོར་རྟོགས་པ་བསྐྱེད་པའི་ཁྱད་པར་གྱིས་ཀྱང་དེ་ཉིད་མངོན་པར་ཕྱོགས་པར་འགྱུར་ཏེ། སེམས་དེ་ལ་རྗེས་སུ་ཞེན་པའི་ཕྱིར་རོ། །དེར་ཞེན་པ་ནི་དེ་ཉིད་ལ་བརྟན་པར་འགྱུར་རོ། །དེའང་ཇི་ལྟར་ད་དུ་ར་དང༌། རས་བལ་གྱི་ས་བོན་དང༌། སེ་འབྲུ་ལ་སོགས་པ་རྒྱུ་གཞན་གྱིས་བསྒོས་པའི་ཁྱད་པར་ལས་དེ་བསྒོས་པའི་དབང་གིས་དེ་དང་འདྲ་བའི་འབྲས་བུ་འབྱུང་ངོ༌། །དེ་བཞིན་དུ་སེམས་ཀྱང་རེག་པ་ལ་སོགས་པ་ལས་ངེས་པར་འབྱུང་བའི་བདེ་བ་དང་ཡིད་བདེ་བ་ལ་སོགས་པའི་ཁྱད་པར་དེ་ལས་འབྲས་བུ་གོང་མའི་གོང་མར་གྱུར་པའི་ཁྱད་པར་ཅན་འཐོབ་པར་བྱེད་པར་འགྱུར་ཏེ། དེའི་མི་མཐུན་པའི་ཕྱོགས་ལ་མངོན་པར་མ་ཞེན་པའི་ཕྱིར་མི་མཐུན་པའི་ཕྱོགས་འབྱུང་བར་མི་འགྱུར་ཏེ། དེ་དང་འགལ་བའི་ཕྱིར་དང༌། བདེ་བ་ཡིན་པའི་ཕྱིར་རོ། །དེ་བས་ན་བཅོམ་ལྡན་འདས་ཀྱིས་དཔལ་མཆོག་དང་པོ་ལ་སོགས་པ་ལས། སྡུག་བསྔལ་བ་དང་ཡིད་མི་བདེ་བ་ལ་སོགས་པ་ཐམས་ཅད་ཀྱི་གོ་སྐབས་དབྱེ་བར་མི་བྱའོ། །ཞེས་གསུངས་པ་དང༌། ཡང་ལྷ་ཐམས་ཅད་ཡང་དག་པར་འདུས་པའི་རྒྱུད་ལས། ལྷ་དང་ལྷ་མིན་འབྱུང་པོ་རྣམས། །རབ་ཏུ་རྟོག་པ་ཡོད་མིན་ཏེ། །ཡན་ལག་ཐམས་ཅད་མེད་བཞིན་དུ། །ཀུན་ཏུ་དགའ་ལ་ཉེ་བར་སྤྱོད། །དེ་ནས་མཁས་པས་མར་མེ་འདྲའི། །མྱ་ངན་འདས་པ་རྟོགས་པར་བྱེད། །དེ་ནི་ཤིན་ཏུ་འགྲོ་བ་ཡིན། །མྱ་ངན་འདས་མེ་མི་བཟད་པས། །ཐལ་བའང་ལུས་པ་མེད་པར་འགྱུར། །དེ་ལ་ལུས་ནི་ཡོད་མིན་ཞིང༌། །དབང་དོན་མ་ཡིན་ཁམས་རྣམས་མིན། །སེམས་མེད་སེམས་ལས་བྱུང་བའང་མེད། །ང་རྒྱལ་བློ་ཡང་ཡོད་མིན་ཞིང༌། །སེམས་ཅན་མེད་ཅིང་ཤེས་རབ་མེད། །སེམས་ནི་ཅི་ཡང་ཡོད་མ་ཡིན། །གཉིད་སྟུག་ལོགས་གནས་ལྟ་བུར་ནི། །རྣམ་རྟོག་མེད་ཅིང་བདག་མེད་པ། །འདུ་ཤེས་མེད་ཅིང་སྤྱོད་པའང་མེད། །གཟུགས་མེད་ཡོན་ཏན་གང་ཡང་མེད། །དེ་ནི་མྱ་ངན་འདས་པར་བསྟན། །ཐར་འདོད་ཆ་དང་བྲལ་བ་ཡིན། །འཁོར་བ་ཡི་ནི་ངོ་བོ་ཉིད། །རང་བཞིན་དངོས་མེད་ཤེས་བྱས་ལ། །གལ་ཏེ་མྱ་ངན་འདས་མི་འདོད། །དེ་ཚེ་སད་པར་ཤེས་པར་བྱ། །རང་བཞིན་མེད་པའི་ངོ་བོ་ཉིད། །ཡང་དག་ངོ་བོའི་རང་བཞིན་ཤེས། །མྱ་ངན་འདས་པ་གང་བསྒྲུབ་པ། །བརྩོན་འགྲུས་མི་ལྡན་དངོས་གྲུབ་མེད། །དམན་པའི་སེམས་སུ་འགྱུར་བ་ལས། །བྱས་པ་ཆུད་རབ་གཟོན་གཞན་མེད། །གང་ཞིག་བྱང་ཆུབ་མཆོག་བསྒྲུབས་པས། །མ་འགྲུབ་པར་ནི་ཞུམ་འགྱུར་བ། །བདག་ཉིད་འཕྲོག་པའི་རྐུན་པོ་ཡིན། །དེ་ཡིས་སྡིག་པ་ཅི་མ་བྱས། །སངས་རྒྱས་བདག་ཉིད་ཅན་གྱི་ལུས། །བདེ་བ་གྲུབ་པས་རྒྱས་མི་བྱེད། །དེ་བརྩོན་པ་ནི་ཡོང་མིན་ཞིང༌། །སྙིང་སྟོབས་ལ་ཡང་གནས་པ་མིན། །བྱང་ཆུབ་མཆོག་ནི་རབ་བསྒྲུབས་པ། །མ་འགྲུབ་མྱ་ངན་འདས་པར་འགྲོ། །རབ་དམན་དེ་ལས་གཞན་མེད་དེ། །སྐྱེ་བོ་མྱ་ངན་གཞན་ཡོད་མིན། །གང་ཞིག་བྱང་ཆུབ་མཆོག་ཐོབ་ན། །རང་གི་ལུས་ནི་སྤོང་བྱེད་པ། །བརྩོན་པ་དེ་ནི་བརྩོན་ཀུན་གྱིས། །རབ་ཏུ་སད་པར་གནས་པ་ཡིན། །དེ་བས་དབང་པོ་ཐ་མ་ལ། །ཉེ་བར་ལོངས་སྤྱོད་ཡོད་མ་ཡིན། །ཞེས་གསུངས་པ་དང༌། ཡང་ཡིད་གཉིས་ཡང་དག་པར་འཇོམས་པ་ཞེས་བྱ་བའི་རྒྱུད་ལས། སྐྱེས་བུ་དེ་ཉིད་བརྟུལ་ཞུགས་མེད། །དེ་ལས་འབྲས་བུ་ཆེར་ལྡན་པ། །དགའ་ལ་སེམས་ནི་མོས་གྱུར་ཀྱང༌། །བག་ཆགས་ཇི་ལྟར་འདོར་བར་འགྱུར། །རྣལ་འབྱོར་རྒྱུད་ཀྱི་བརྟུལ་ཞུགས་ལ། །གནས་པས་སེམས་ནི་མ་སྦྱངས་པས། །ལྟ་བ་ཐ་དད་ཡིན་པའི་ཕྱིར། །རབ་ཏུ་སད་ན་བརླག་པར་འགྱུར། །གང་ཞིག་རབ་ཏུ་སད་གྱུར་མི། །མར་མེ་ལྟ་བུར་མྱ་ངན་འདས། །དངོས་གྲུབ་ལ་ནི་དེ་མི་སྤྱོད། །ཤིན་ཏུ་བྱས་ཆུད་གཟོན་གཞན་མེད། །རང་གི་ལུས་ལས་བྱུང་བ་ཡི། །མངོན་སུམ་འདོད་པ་དང་བྲལ་ཞིང༌། །མྱ་ངན་འདས་པ་ལ་ཞུགས་པས། །སྙིང་སྟོབས་ཞན་པ་གཞན་ཡོད་མིན། །གང་ཞིག་རབ་ཏུ་སད་རྒྱུ་ལས། །མི་གང་མྱ་ངན་འདས་འགྲོ་བ། །བདེ་བ་མཐའ་ཡས་རབ་སྤངས་ནས། །དེ་ཚེ་འབྲས་བུ་ཅི་ཞིག་ཡོད། །ཅེས་གསུངས་པ་དང༌། དངུལ་ཆུ་མེ་དང་འཕྲད་པ་ལས། །དངོས་པོ་ཅི་འདྲར་སོང་གྱུར་དང༌། །འཚིག་པར་མངོན་པའང་མེད་གྱུར་ཅིང༌། །དུ་བར་སོང་བའང་ཡོད་མ་ཡིན། །ལྕི་བ་བཞི་ཡི་སྦྱོར་བ་ཡིས། །གང་ཚེ་སླར་ཡང་སྡུད་པ་ལྟར། །དེ་བཞིན་ཡེ་ཤེས་ཕྱག་རྒྱ་ཆེ། །འདྲ་བ་རུ་ནི་ཤེས་པར་བྱ། །ཞེས་བཤད་པ་ཡིན་ནོ། །སྦྱོར་བ་ཡང་རབ་ཀྱི་མཐར་ཐུག་པ་གང་དང་གང་ཐོབ་པ་དེ་ལས་ལྡོག་པར་མི་འགྱུར་ཏེ། དཔེར་ན་ཐར་པ་ལ་སོགས་པ་དང་འདྲའོ། །རབ་ཀྱི་མཐར་ཐུག་པའི་རྒྱུའི་ངོ་བོ་ནི་བདེ་བ་དང་ཡིད་བདེ་བ་ལ་སོགས་པ་ཡིན་ནོ་ཞེས་བྱ་བ་ནི་རང་བཞིན་གྱི་གཏན་ཚིགས་སོ། །གཞན་ཡང་གང་ཞིག་བསྒོམ་པར་འགྱུར་བའི་སྒོམ་པ་དེ་གོམས་པའི་སྟོབས་ཀྱིས་རབ་ཀྱི་མཐར་ཐུག་པ་ལ་གནས་པ་འཐོབ་པར་འགྱུར་བ་ཡིན་ཏེ། དཔེར་ན་ཤེས་རབ་དང༌། བཟོ་དང༌། སྒྱུ་རྩལ་ལ་སོགས་པ་དང་འདྲའོ། བསྒོམ་པར་བྱ་བའང་ཤེས་རབ་དང་ཐབས་ཀྱིས་ཡོངས་སུ་ཟིན་པའི་རེག་པའི་ཁྱད་པར་ལས་བྱུང་བའི་བདེ་བ་དང་ཡིད་བདེ་བ་ཡིན་ནོ། །དེ་བས་ན་དེ་དག་ཀྱང་རབ་ཀྱི་མཐར་ཐུག་པར་འགྲོ་བར་འགྱུར་བ་ཡིན་པ་ནི་རང་བཞིན་གྱི་གཏན་ཚིགས་ཉིད་ཡིན་ནོ། །དེ་ལ་འདིར་ཡང་རབ་ཀྱི་མཐར་ཐུག་པ་ཙམ་དང་རྗེས་སུ་འབྲེལ་བ་གོམས་པར་བྱས་པ་ལས་གོམས་པའི་ཁྱད་པར་དེའི་སྟོབས་ཀྱིས་སླར་མི་ལྡོག་པའི་ཆོས་ཉིད་ཁོ་ན་འཐོབ་པར་འགྱུར་བ་ཡིན་ཏེ། དེ་གཞན་གང་གིས་ཀྱང་ལྡོག་པར་མི་འགྱུར་བ་ནི་དེའི་རང་བཞིན་ཉིད་ཐོབ་པ་ཡིན་ནོ། །དཔེར་ན་ཤིང་ལ་སོགས་པ་མེས་བསྲེགས་པར་བྱས་པའི་ཁྱད་པར་དེ་ལས་དོག་པར་མི་འགྱུར་ཏེ། བསྲེགས་པ་ལ་སོགས་པའི་མཚན་ཉིད་དེ་སླར་མི་འབྱུང་བའི་ཆོས་ཅན་ཡིན་པའི་ཕྱིར་རོ། །དེ་ཉིད་ཀྱི་ཕྱིར། དཔེར་ན་ཤིང་དང་གསེར་ལྟ་བུར། །མེས་བསྲེགས་པ་ལས་སླར་མི་འབྱུང༌། །འགྱུར་བ་གང་ཡང་མེད་པ་ལ། །ལྡོག་པ་དག་ཀྱང་ཅི་ཡང་མེད། །ཅེས་བཤད་པ་ཡིན་ཏེ། གསེར་ལ་སོགས་པ་ལ་མས་བྱས་པའི་ཁྱད་པར་དེའི་རྒྱུན་ལས་ལྡོག་ཅིང༌། དེ་དང་མི་མཐུན་པའི་རྒྱུས་དེའི་རང་བཞིན་གྱི་དངོས་པོར་སྐྱེད་པར་བྱེད་དེ། མེ་དང་ཆུ་ལ་སོགས་པ་དང་འདྲའོ། །གསེར་འདིའང་སྲ་བ་ལ་སོགས་པའི་རང་བཞིན་གཞིའི་ཁྱད་པར་དུ་འབྱུང་སྟེ། རང་བཞིན་གྱིས་བསྒོས་པས་ཁྱད་པར་གཞན་སྐྱེ་བར་འགྱུར་རོ། །དེ་ལ་འདིར་སེམས་ཡུལ་ལ་སྤྱོད་པ་ལས་བྱུང་བའི་དགའ་བའི་བདག་ཉིད་ཀྱི་ཁྱད་པར་དེ་གོང་ནས་གོང་དུ་འགྲོ་བའི་རྒྱུ་ལ་བརྟེན་པས་རབ་ཀྱི་མཐའ་ཐོབ་པར་གྱུར་པ་ལས་དོག་པར་མི་འགྱུར་ཏེ། བློ་དེའི་ཕྱོགས་སུ་ཞེན་པའི་ཕྱིར་རོ། །བློ་གང་གིས་དེ་ལ་ཞེན་པར་གྱུར་པས་ཡོན་ཏན་དེ་ཐོབ་པས་ན། །རྒྱུ་དེ་ཉིད་ཉེ་བར་བླངས་པས་དེ་དང་མི་མཐུན་པའི་སྒོར་ནམ་ཡང་ལྡོག་པར་མི་འགྱུར་རོ། །དེ་ལ་གང་དང་གང་གིས་རབ་ཀྱི་མཐར་ཐུག་པར་ཕྱིན་པ་དེ་དང་དེའི་བདག་ཉིད་དུ་འགྱུར་བ་ཡིན་ཏེ། དཔེར་ན་བྲམ་ཟེའང་གོམས་པའི་དབང་གིས་གཙང་སྦྲ་ལ་སོགས་པ་མེད་པར་འགྱུར་ཏེ། འདི་ལྟར་བྲམ་ཟེ་བརྟུལ་ཞུགས་ཆེན་པོ་འཛིན་པ་འགའ་ཞིག་བརྩེ་བ་མེད་པའི་བསམ་པ་ལ་གོམས་པར་བྱས་ན་དེའི་རང་བཞིན་དུ་འགྱུར་རོ། །གང་ཡང་རང་རིག་པའི་བདེ་བ་དང་ཡིད་བདེ་བ་ལ་སོགས་པ་ཐམས་ཅད་ཀྱི་རྒྱུད་ལ་གནས་པ་རང་རིག་པའི་མངོན་སུམ་དུ་གྲུབ་པ་དེའང་དེ་ཉིད་དུ་སྒོམ་པ་གོམས་པའི་སྟོབས་ཀྱིས་རྒྱུན་མི་འཆད་པར་འཇུག་པས་གནས་ཏེ། རྒྱུན་ཆད་པའི་རྒྱུ་མེད་པའི་ཕྱིར་སྡུག་བསྔལ་ལ་སོགས་པ་རྒྱུན་འཆད་པར་བྱེད་པའི་རྒྱུ་ཡོད་པ་མ་ཡིན་ནོ། །རྟོག་པ་དང་ལྡན་པ་ཁ་ཅིག་ནི་སྡུག་བསྔལ་ལ་སོགས་པ་ལ་མི་ཕན་པའི་རང་བཞིན་ཅན་དུ་ཤེས་ནས་འདོར་བར་འགྱུར་བ་ཡིན་ལ། ཡང་དེ་སྐྱེད་པའི་རྒྱུ་འཚོལ་བར་མི་བྱེད་དེ། གཞན་དུ་ན་དེ་རྟོག་པ་དང་ལྡན་པ་མ་ཡིན་ཏེ། དེ་ལས་གཞན་པ་ནི་སྨྱོན་པ་དང་འདྲའོ། །དེས་ན་རེ་ཞིག་རབ་ཀྱི་མཐར་ཐུག་པར་ཕྱིན་པ་ལྟ་ཞོག་གི །འོན་ཀྱང་ཅུང་ཟད་ཙམ་བསྟེན་པའང་བློས་དེ་ལ་ཕན་པ་དང་རྗེས་སུ་འབྲེལ་བ་ཉིད་ཀྱིས་དེ་དང་མི་མཐུན་པའི་རྒྱུའི་འདོད་པ་ནི་ཅི་ནས་ཀྱང་སྐྱེད་པར་མི་བྱེད་དེ། །སུའང་ཤེས་བཞིན་དུ་སྦྲུལ་གྱི་མཆེ་བའི་དུག་ལ་སོགས་པ་འབྱིན་པར་བྱེད་དོ། །དེས་ན་དེའི་བུ་ཐོབ་པ་ཉིད་དངོས་པོ་ལ་བསླབས་པའི་ཁྱད་པར་གྱི་སྟོབས་ཀྱིས་གོམས་པར་གྱུར་པ་ཐོབ་པ་ན་དེ་ཉིད་ལ་བློས་སྤང་བར་བྱ་བའི་ཚུལ་དུ་ཐོག་མ་ཁོ་ནར་རློག་པར་བྱེད་དེ། དེས་ནི་དེའི་རྒྱུན་གཅོད་པ་དེ་ནི་དེ་ཡིན་པས་དེའི་རང་བཞིན་གྱི་གཏན་ཚིགས་ཀྱིས་དེའི་རང་བཞིན་སྒྲུབ་པར་བྱེད་ཀྱི། གཞན་ནི་མ་ཡིན་ཏེ། སྒོམ་པའི་ཁྱད་པར་གྱིས་ཁྱད་པར་ཐོབ་པའི་ཕྱིར་དང༌། དེས་ཤེས་རབ་ལ་སོགས་པ་གོམས་པའི་ཕྱིར་གཏན་ཚིགས་མ་གྲུབ་པ་ཡོད་པ་མ་ཡིན་ནོ། །མ་ངེས་པའང་མ་ཡིན་ཏེ། གང་གིས་བདེ་བ་དང་ཡིད་བདེ་བ་ལ་སོགས་པ་ལ་གོམས་པར་བྱེད་པ་ན་མི་མཐུན་པའི་སྡུག་བསྔལ་ལ་སོགས་པ་ལ་འཇུག་པར་མི་འགྱུར་རོ། །འགལ་བའང་མ་ཡིན་ཏེ། གང་གི་ཕྱིར་བསྒྲུབ་པར་བྱ་བ་དང་མི་བྱ་བའི་སྡུག་བསྔལ་གྲུབ་པ་མ་ཡིན་ནོ། །དཔེའི་ཆོས་ཀྱང་སྨྲ་བ་པོ་ཐམས་ཅད་ལ་གྲགས་པ་ཡིན་ཏེ། གང་འདི་ཤེས་རབ་ལ་སོགས་པའི་སྐྱེས་བུ་སོ་སོ་ལ་བསླབ་པའི་དབྱེ་བས་ཁྱད་པར་ཐ་དད་པ་བསྒྲུབ་པར་གྱུར་པར་སྣང་བ་ཡིན་ནོ། །གང་ཡང་འདོད་ཆགས་ཀྱི་གཉེན་པོར་མི་གཙང་བ་དང༌། ཞེ་སྡང་གི་གཉེན་པོར་བྱམས་པ་དང༌། གཏི་མུག་གི་གཉེན་པོར་རྟེན་ཅིང་འབྲེལ་བར་འབྱུང་བ་ཡིན་ནོ་ཞེས་གསུངས་པས་དེ་ལའང་ཆགས་པ་ནི་ཆགས་པ་དང་བྲལ་ཞིང༌། རྣམ་པར་རྟོག་པ་ནི་དེ་དང་མི་མཐུན་པར་གྱུར་པ་ཡིན་པས་ན་དེ་ལྟར་མི་རུང་ངོ་ཞེ་ན། གལ་ཏེ་དེ་ལྟར་ཆགས་པ་ལ་གོམས་པར་བྱས་པས་ཀྱང་ཆགས་པ་དང་བྲལ་བར་འགྱུར་ཏེ། དེ་ཉིད་ཀྱི་ཕྱིར་རྩ་བའི་རྒྱུད་ལས། འདོད་ཆགས་སངས་རྒྱས་ཐམས་ཅད་ཀྱི། །ཡེ་ཤེས་རྙོག་མེད་འཐོབ་པར་བྱེད། །འདོད་ཆགས་ཀྱིས་ནི་ཆགས་བྲལ་བཅོམ། །དེས་ནི་བདེ་བ་ཐམས་ཅད་སྐྱེད། །ཅེས་གསུངས་པ་ཡིན་ནོ། །འདོད་ཆགས་ལ་སོགས་པ་རང་བཞིན་གྱི་ཁ་ན་མ་ཐོ་བ་དང་བཅས་པ་ནི་མ་ཡིན་ཏེ། གཞན་དུ་ན་རྒྱུན་དུ་ཞུགས་པའི་ལམ་འཐོབ་པར་མི་འགྱུར་ཏེ། དེ་ནི་འདོད་ཆགས་ལ་སོགས་པ་མ་སྤངས་པས་འཇུག་པ་ཡིན་པའི་ཕྱིར་རོ། །གཞན་ཡང་བཅོམ་ལྡན་འདས་ཀྱིས་ཚུལ་ཁྲིམས་ཀྱི་ལེའུ་ལས་བྱང་ཆུབ་སེམས་དཔའ་དགེ་བ་བཅུ་ལས་ཀྱང་ཉམས་པར་བྱ་སྟེ། ཇི་ལྟར་འདོད་པ་དོན་དུ་གཉེར་བའི་བུད་མེད་ལ་ལ་བྱང་ཆུབ་སེམས་དཔའི་ཕྱིར་སྲོག་འདོར་བར་བྱེད་ན་དེ་ལ་འདོད་པ་བསྟེན་པ་ལ་སོགས་པས་སྲོག་གཟུང་བར་བྱའོ། །དེ་བཞིན་དུ་སྡིག་པ་ཆེན་པོ་བྱེད་པ་མཐོང་ན་སྲོག་དང་བྲལ་བར་བྱེད་ནའང་དེ་ངན་འགྲོར་བར་མི་བྱེད་ཀྱི། བསོད་ནམས་མང་པོ་སྐྱེ་བར་འགྱུར་རོ། །ཞེས་གསུངས་སོ། །དེ་བས་ན་འདོད་ཆགས་ལ་སོགས་པ་རང་བཞིན་གྱི་ཁ་ན་མ་ཐོ་བ་དང་བཅས་པ་ཡིན་ན་དེའི་ཚེ་ངན་འགྲོར་འགྲོ་བའི་རྒྱུར་ཇི་ལྟར་མི་འགྱུར་བར། བསོད་ནམས་ཤིན་ཏུ་མང་པོ་སྐྱེ་བའང་ཇི་ལྟར་གསུངས། དེས་ན་དེ་རྣམས་རང་བཞིན་གྱི་ཁ་ན་མ་ཐོ་བ་དང་བཅས་པ་ནི་མ་ཡིན་མོད་ཀྱི། འོན་ཀྱང་གང་ཟག་གི་རྒྱུད་ཀྱི་ཁྱད་པར་ལས་ཡོན་ཏན་གྱི་ཁྱད་པར་སྐྱེད་པར་བྱེད་པར་འགྱུར་ཏེ། དཔེར་ན་ཀེ་ཏ་ཀའི་མེ་ཏོག་སྤོས་ཀྱི་གླང་པོ་ཆེས་ཟོས་ནས་ཞུ་བ་ན་གླ་རྩི་ལྟ་བུ་ཉིད་དུ་འགྱུར་ལ། གླང་པོ་ཆེ་གཞན་གྱིས་ཟོས་ནས་ཞུ་བ་ན་མི་གཙང་བའི་རང་བཞིན་དུ་འགྱུར་རོ། །དེས་ན་དེ་མེ་ཏོག་ཀེ་ཀའི་ཉེས་པ་ནི་མ་ཡིན་ནོ། །དེ་བཞིན་དུ་འདོད་ཆགས་ལ་སོགས་པའང་བསམ་པའི་ཁྱད་པར་གྱི་དབང་གིས་རྒྱུད་རྣམ་པར་དག་པ་ལ་གནས་པ་རྣམས་ལ་ནི་ཁྱད་པར་ཅན་གྱི་འབྲས་བུ་ཉིད་སྐྱེད་པར་བྱེད་དོ། །དཔེར་ན་འོ་མ་སྦྲུལ་ལ་སོགས་པས་འཐུངས་པ་ན་ཞུ་བའི་ཚེ་དུག་ལ་སོགས་པའི་རང་བཞིན་དུ་འགྱུར་ལ། སྐྱེས་བུ་གཞན་ཀྱིས་འཐུངས་ན་ནི་བདུད་རྩིའི་རང་བཞིན་དུ་འགྱུར་རོ། །དེ་བཞིན་དུ་འདོད་ཆགས་ལ་སོགས་པའང་བསམ་པའི་ཁྱད་པར་ལ་བརྟེན་པས་ཀྱང་ཁྱད་པར་ཅན་གྱི་འབྲས་བུ་སྐྱེད་པར་བྱེད་དེ། རང་བཞིན་གྱི་ཁ་ན་མ་ཐོ་བ་ཉིད་མ་ཡིན་པའི་ཕྱིར་རོ། གཏན་ཚིགས་ཀྱི་སྦྱོར་བ་ནི་ཁྱད་པར་ཅན་གྱི་རྒྱུ་གང་དང་གང་ལ་བརྟེན་པ་དེ་དང་དེས་ནི་ཁྱད་པར་ཅན་གྱི་འབྲས་བུ་ཉིད་བསྐྱེད་དེ། དཔེར་ན་ཀེ་ཏ་ཀ་ལ་སོགས་པ་དང་འདྲ་བར་ཁྱད་པར་དུ་འཕགས་པའི་རྒྱུད་ལ་གནས་པའི་འདོད་ཆགས་ལ་སོགས་པའང་ཀེ་ཏ་ལ་སོགས་པའང་འདྲའོ། །ཞེས་བྱ་བ་ནི་རང་བཞིན་གྱི་གཏན་ཚིགས་ཡིན་ནོ། །འདིར་ཡང་ཁྱད་པར་ཅན་གྱི་རྒྱུད་ཀྱིས་ཉེ་བར་ལོངས་སྤྱོད་པ་ཡོངས་སུ་གྱུར་པ་ཙམ་དང་རྗེས་སུ་འབྲེལ་བ་ནི་ཁྱད་པར་ཅན་གྱི་འབྲས་བུ་ཐོབ་པ་ཙམ་ཉིད་ལ་རྒྱུའི་ཚོགས་པ་ཐ་མ་དང་འདྲ་བར་ནུས་པ་ཐོགས་པ་མེད་པར་སྐྱེད་པར་བྱེད་པ་ཉིད་ཡིན་ཏེ། གང་གིས་ན། གང་ཞིག་དེའི་ངོ་བོ་ཡིན་པས་དེ་ཙམ་ལ་རྗེས་སུ་འབྲེལ་བ་ནི་དེས་དེ་བྱེད་པ་ཡིན་ཏེ། གེགས་བྱེད་པ་མེད་པའི་ཕྱིར་རོ། །གེགས་བྱེད་པ་ཡོད་ན་ནི་ཡིད་བརྟན་དུ་མི་རུང་ངོ༌། །དེ་ལ་འདིར་ཁྱད་པར་ཅན་གྱིས་ཡོངས་སུ་གྱུར་པ་ནི་གཞན་ལ་ལྟོས་པ་ཡོད་པ་མ་ཡིན་པས་དེ་ཙམ་དུ་རྗེས་སུ་འབྲེལ་བ་ཡོད་པ་ཡིན་ལ། དེའང་ལྟོས་པ་མེད་པས་གེགས་ཡོད་པ་མ་ཡིན་ཏེ། ལྟོས་པ་མེད་པའི་མཐའ་མ་ནི་ལྟོས་པ་དང་བཅས་པ་ཡོད་པ་མ་ཡིན་པའི་ཕྱིར་རོ། །དེ་ལྟར་ན་དེ་ཙམ་དུ་རྗེས་སུ་འབྲེལ་བའི་ངེས་པ་རང་བཞིན་གྱི་གཏན་ཚིགས་སུ་བཤད་པ་ཡིན་ནོ། །ཇི་ལྟར་བཅུད་ཀྱིས་ལེན་པར་བྱེད་པའང་བཅུད་ཀྱིས་ལེན་གྱི་སྨན་པ་བཅུད་ཀྱིས་མཐུ་གོམས་པར་གྱུར་པ་ན་ཁྱད་པར་དུ་འཕགས་པ་ཉིད་ཀྱི་གཟུགས་གཞན་སྐྱེ་བར་འགྱུར་རོ། །དེ་བཞིན་དུ་ཟངས་མ་ལ་སོགས་པ་དངུལ་ཆུ་ལ་སོགས་པའི་བཅུད་ཀྱིས་ཤུགས་བརྟན་པར་བྱས་པའི་མཐུས་དོན་གྱི་རྣམ་པ་གཞན་སྐྱེད་པར་བྱེད་པ་ནི་ཉེས་པ་མེད་ཅིང་སླར་མི་ལྡོག་པའི་ཆོས་ཅན་ཡིན་ཏེ། དེ་བཞིན་དུ་འདིར་ཡང་ཤེས་པར་བྱའོ། །གཞན་དུ་ན་ཟངས་མ་ལ་སོགས་པ་ལ་དངུལ་ཆུ་ལ་སོགས་པ་བསྐུས་པས་དེ་ཉིད་དུ་མ་གྱུར་ན་དེ་ལྟར་ནུས་པ་དེ་མཐོང་བས་ཡོད་པ་ཉིད་དུ་གསལ་བ་ཁོ་ནར་རྟོགས་ཏེ། གཞན་དུ་ན་གང་དུའང་ནུས་པ་ཡོད་པར་མི་འགྱུར་རོ། །དེའང༌། གསེར་འགྱུར་རྩི་ཡི་རྣམ་པ་མཆོག་ལྟ་བུར། །མི་གཙང་ལུས་འདི་བླངས་ནས་རྒྱལ་བའི་སྐུ། །རིན་ཆེན་རིན་ཐང་མེད་པར་བསྒྱུར་བས་ན། །བྱང་ཆུབ་སེམས་ཞེས་བྱ་བ་རབ་བརྟན་གཟུང༌། །བསོད་ནམས་ཀྱིས་ནི་ལུས་བདེ་ལ། །མཁས་པ་ཡིས་ནི་སེམས་བདེ་ན། །གཞན་དོན་འཁོར་བར་གནས་ཀྱང་ནི། །སྙིང་རྗེ་ཅན་དག་ཇི་ལྟར་སྐྱོ། །ཞེས་བཤད་ཡིན་ནོ། །གཞན་ཡང་ཇི་ལྟར་བཅུད་ཀྱིས་ལེན་གྲུབ་པའི་སྐྱེས་བུ་ལ་ལ་ཞིག་སྨན་ཁྱད་པར་ཅན་གྱི་སྦྱོར་བ་དེའི་ཡོན་ཏན་གྱིས་ཆེ་བའི་བདག་ཉིད་ཐོབ་ཅིང༌། དེ་ལ་མངོན་པར་ཤེས་པ་ལྔའང་ཡོད་པར་འགྱུར་ཞིང༌། འདི་ལྟར་འཁོར་བ་ཇི་སྲིད་བར་གནས་པའི་ཡོན་ཏན་གཞན་དག་ཀྱང་བྱེད་དོ། །དེ་བཞིན་དུ་ཁྱད་པར་ཅན་གྱི་ཡུལ་ལ་ཡོངས་སུ་ལོངས་སྤྱོད་པ་ལས་ཡང་དག་པར་བྱུང་བའི་བཅུད་ཀྱི་ལེན་ནི་འཁོར་བ་ཇི་སྲིད་བར་སྨོན་ལམ་གྱི་བྱ་བ་བྱས་ཤིང༌། གཞན་གྱི་དོན་ལ་བརྩོན་པའི་ཡོན་ཏན་གྱི་ཚོགས་ཡང་དག་པར་བསྒྲུབ་པ། བྱང་ཆུབ་ཀྱི་སེམས་ཀྱི་བཅུད་ཀྱིས་ལེན་གྱིས་བསྒྱུར་བ་ཡོད་པར་ཅིའི་ཕྱིར་མི་འདོད། གཞན་ཡང༌། འགྲོ་བ་དྲུག་དང་ཉོན་མོངས་བསལ་བས་བྱང་ཆུབ་མཆོག་ཐོབ་མ་འཚལ་ལ། །ཉོན་མོངས་འཕྱོས་པས་རང་ལ་སྨན་པར་བགྱིད་པའང་འཐོབ་པར་འགྱུར་མ་ལགས། །དེ་སླད་ཁྱོད་ཀྱིས་བྱང་ཆུབ་བརྙེས་སླད་བརྩོན་འགྲུས་བརྟན་པར་མཛད་པ་ལ། །ཉོན་མོངས་ངེས་པར་མ་བསྲེགས་རེན་གྱི་དུམ་བུ་བཞིན་དུ་སྤང་བར་མཛད། །ཁྱོད་ཀྱིས་ཉོན་མོངས་དྲན་དང་མཁྱེན་པར་བཟུང་བས་ཡོན་ཏན་སྣ་ཚོགས་འགྲུབ། །ཉོན་མོངས་པ་དག་སྤངས་པར་གྱུར་པ་བྱང་ཆུབ་རྒྱུར་ཡང་ཉེ་བར་འགྱུར་ལགས་ཏེ། །འདི་ལྟར་དེ་ཡིས་ཁྱོད་བློ་ཤུལ་གོལ་ཡུལ་ཅན་དུ་ཡང་མ་བགྱིས་ལ། །འགྲོ་བ་རྣམས་སུ་སྐྱེ་བ་བརྒྱུད་པའང་ཡོན་ཏན་རྣམས་ཀྱི་ཞིང་དུ་མཛད། །གཞན་ཡང་ཐམས་ཅད་མཁྱེན་པའི་ཡེ་ཤེས་སྒོམ་པ་རབ་ཀྱི་མཐར་ཐུག་པར་གནས་པ། དེ་ཇི་ལྟར་རྣམ་པར་རྟོག་པ་དང་བཅས་པ་ཉིད་ལས་ཡིན་ནམ། འོན་ཏེ་རྣམ་པར་མི་རྟོག་པ་ཉིད་ལས་ཡིན། དེ་ལ་གལ་ཏེ་རེ་ཞིག་རྣམ་པར་མི་རྟོག་པ་ཉིད་ལས་ཡིན་པར་འདོད་ན། དེའི་ཚེ་བསྒོམས་པའི་རྣམ་པར་མི་རྟོག་པའི་ནུས་པ་ལས་ངེས་པར་སྐྱེས་པ་ཅི་ལྟར་ན་རྣམ་པར་མི་རྟོག་པ་ཉིད་ཡིན། རྣམ་པར་ཤེས་པ་དང་བཅས་པ་ལས་རྣམ་པར་མི་རྟོག་པའི་ཡེ་ཤེས་འབྱུང་བ་ཇི་ལྟར་ཡང་སྲིད་པ་མ་ཡིན་ནོ། །འོན་ཏེ་ཉོན་མོངས་པ་དང་ཉེ་བའི་ཉོན་མོངས་པའི་བག་ཆགས་རྣམས་ལྡོག་པ་ལས་རྣམ་པར་མི་རྟོག་པ་ཉིད་ཡིན་ན། དེ་ནི་མི་རིགས་ཏེ། གང་གི་ཕྱིར་ཉོན་མོངས་པ་དང་ཉེ་བའི་ཉོན་མོངས་པའི་བག་ཆགས་ལྡོག་པ་ན། གང་ཞིག་རྣམ་པར་མི་རྟོག་པར་གྱུར་པ་གཞན་ཅི་ཞིག་ཡོད་དེ། དེ་ལས་ལོག་པའི་གཞན་ལ་ཚད་མ་མེད་པའི་ཕྱིར་རོ། །དེ་ལའང་ཚད་མས་གྲུབ་པ་འགའ་ཡང་ཡོད་པ་མ་ཡིན་ནོ། །དེ་ཡོད་པར་མངོན་སུམ་ཡང་ཡོད་པ་མ་ཡིན་ཏེ། དེ་ནི་དབང་པོ་དང༌། སྣང་བ་དང༌། ཡིད་ལ་བྱེད་པ་དང༌། ཡུལ་གྱི་ནུས་པ་ལས་ངེས་པར་སྐྱེས་པ་ཡིན་པའི་ཕྱིར་རམ། གཟུང་བ་དང༌། འཛིན་པ་དང༌། འཛིན་པའི་རྣམ་པ་དང་བྲལ་བའི་ཤེས་པ་སྟོན་པར་བྱེད་པ་ཉིད་ཀྱང་ཡོད་པ་མ་ཡིན་ཏེ། དེ་ནི་དེ་ལས་གོ་ལྡོག་པ་ཡིན་པའི་ཕྱིར་རོ། །རྗེས་སུ་དཔག་པས་ཀྱང་མ་ཡིན་ཏེ། དེའང་རྟགས་དང་རྟགས་ཅན་གྱི་འབྲེལ་བ་འཛིན་པ་སྔོན་དུ་འགྲོ་བ་ཡིན་པའི་ཕྱིར་རོ། །གཟུང་བ་དང་འཛིན་པ་གཉིས་ཀ་ལས་གྲོལ་བའི་རྣམ་པར་ཤེས་པ་དེ་མེད་ན་མི་འབྱུང་བ་འབྲས་བུ་ཞེས་བྱ་བའམ། རང་བཞིན་ཞེས་བྱ་བའི་རྟགས་ནི་ཉེ་བར་དམིགས་པར་མི་འགྱུར་རོ། །མི་དམིགས་པའི་གཏན་ཚིགས་ཀྱང་དེ་རྟོགས་པར་བྱེད་པར་གྱུར་པ་མ་ཡིན་ཏེ། དེ་དགག་པ་ཡུལ་ཉིད་ཡིན་པའི་ཕྱིར་རོ། །དེ་ལ་རེ་ཞིག་འབྲས་བུའི་གཏན་ཚིགས་གྲུབ་པ་མ་ཡིན་ཏེ། རྒྱུ་དང་འབྲས་བུའི་དངོས་པོ་ཉིད་དུ་མི་འཐད་པའི་ཕྱིར་ཏེ། གང་གི་ཕྱིར་རྒྱུ་ཉམས་པ་ལས་འབྲས་བུ་སྐྱེད་པའང་མ་ཡིན་ཏེ། དེ་ནི་མེད་པ་ཉིད་ཀྱིས་ན་སྐྱེད་པ་པོ་མ་ཡིན་པའི་ཕྱིར་རོ། །མ་ཉམས་པ་ལས་ཀྱང་མ་ཡིན་ཏེ། སྐྱེ་བའི་བྱ་བ་ལ་མངོན་དུ་ཕྱོགས་པའི་དུས་ལ་སྡོད་པ་ན་སྐད་ཅིག་མས་འཇིག་པ་མེད་པར་ཐལ་བར་འགྱུར་རོ། །བྱ་བ་མེད་ན་ནི་ནམ་མཁའི་མེ་ཏོག་དང་འདྲ་བར་སྐྱེད་པར་བྱེད་པ་ག་ལ་ཡིན། དེ་ཉིད་ཀྱི་ཕྱིར། ས་བོན་ཉམས་པར་གྱུར་པ་ལས། །མྱུ་གུ་འབྱུང་བར་འགྱུར་མ་ཡིན། །སྐྱེ་བ་སྒྱུ་མ་སྐྱེ་འདྲ་བར། །འདི་དག་ཐམས་ཅད་ཁྱོད་ཀྱིས་གསུངས། །སྐྱེ་དང་འབྱུང་དང་འཇིག་ཚོགས་དང༌། །སེམས་ཅན་སྲོག་སོགས་སྟོན་མཛད་པ། །མགོན་པོ་ཁྱོད་ཀྱིས་དེ་དྲང་དོན། །གསུངས་པ་དེ་ནི་ཀུན་རྫོབ་ཡིན། ཞེས་བཤད་པ་ཡིན་ནོ། །དེས་ན་དོན་གྱིས་བསྐྱེད་པར་བྱ་བ་དང་སྐྱེད་པ་པོ་མི་འཐད་པས། འདིས་ན་རྒྱུ་དང་འབྲས་བུར་ཡོད་པ་མ་ཡིན་ནོ། །རང་བཞིན་གྱི་གཏན་ཚིགས་ཀྱང་རང་བཞིན་གྱིས་ལྐོག་ཏུ་གྱུར་པ་ཉིད་ཡིན་པའི་ཕྱིར་ཅི་ལྟར་ཡང་ཡོད་པ་མ་ཡིན་ཞིང༌། དེ་ཙམ་གྱི་རྗེས་སུ་འབྲེལ་བར་མ་གྲུབ་པ་ཡིན་པའི་ཕྱིར་རོ། །གཏན་ཚིགས་སམ། ཚད་མ་གཞན་དག་ཀྱང་འདོད་པ་ཡིན་ན་ཡེ་ཤེས་རྣམ་པར་མི་རྟོག་པ་ཡིན་པར་ངེས་སོ་ཞེས་བརྗོད་པ་ག་ལ་ཡོད། དེའང༌། དངོས་རྣམས་རང་ལས་མི་སྐྱེ་ཞིང༌། །གཞན་དང་གཉིས་ཀ་ལས་ཀྱང་མིན། །ཡོད་མིན་མེད་མིན་ཡོད་མེད་མིན། །གང་ཞིག་གང་ལས་དེ་ལྟར་འབྱུང༌། །ཞེས་བཤད་པ་ཡིན་ནོ། །དེས་ན་དོན་དམ་པར་རྣམ་པར་ཤེས་པ་དེ་མི་འཐད་པ་ཡིན་ན་རྣམ་པར་མི་རྟོག་པ་ཅན་དུ་ཇི་ལྟར་འགྱུར། ནམ་མཁའི་པདྨ་ལ་སོགས་པ་ནི་རྣམ་པར་རྟོག་པ་དང་བཅས་པ་ཉིད་དང༌། རྣམ་པར་རྟོག་པ་མེད་པ་ཉིད་དུ་འདོད་པ་མ་ཡིན་ཞིང༌། དེ་ལའང་དཔྱོད་པ་འདི་འཇུག་པ་མ་ཡིན་ཏེ། སྐྱེས་བུའི་དོན་ལ་དགོས་པ་མེད་པ་ཉིད་ཡིན་པས་ནམ་མཁའི་པདྨ་དང་འདྲ་ལ། དེ་ཁས་བླངས་པ་ཉིད་ལའང་དགོས་པ་ཅིའང་ཡོད་པ་མ་ཡིན་ནོ། །དེའི་ངོ་བོ་ཉིད་མེད་པས་དེ་ནི་ཅིར་ཡང་སྒྲུབ་པར་རིགས་པ་མ་ཡིན་ལ། བསྒྲུབ་པར་བྱ་བ་མི་བྱེད་པའང་དེར་སྒྲུབ་པ་ཡིན་པར་མ་བཤད་དོ། །དེ་བས་ན་ཡེ་ཤེས་འདི་དག་ཐམས་ཅད་ནི་རྟེན་ཅིང་འབྲེལ་བར་འབྱུང་བ་ལས་བྱུང་བ། གཟུང་བ་དང་འཛིན་པའི་རྣམ་པའི་ངོ་བོ་ཉིད་ཀྱིས་རབ་ཏུ་ཕྱེ་བས་འཇུག་པ་ན་རྣམ་པར་རྟོག་པ་དང་བཅས་པ་ཡིན་པར་ཤེས། གང་གིས་ན། ཁམས་གསུམ་པོ་རྣམས་ནི་གཟུང་བ་དང་འཛིན་པའི་རྣམ་པར་རྟོག་པའི་ཤེས་པར་བརྟགས་པའོ། །ཞེས་བཤད་པ་ཡིན་ནོ། །དེ་ཉིད་ཀྱི་ཕྱིར་ལང་ཀར་གཤེགས་པའི་མདོ་ལས། འཕགས་པས་འཁྲུལ་པ་མི་གཟིགས་ཏེ། །ཡང་དག་པ་ཡང་སྐབས་དེར་མིན། །འཁྲུལ་པ་ཉིད་གྱུར་ཡང་དག་པར། །གང་ཕྱིར་སྐབས་དེར་ཡང་དག་ན། །ནོར་བ་ཡང་དག་ཉིད་དུ་འགྱུར། །ནོར་བ་ཐམས་ཅད་སྤངས་ནས་ཀྱང༌། །གལ་ཏེ་མཚན་མ་སྐྱེར་ཟིན་ན། །དེ་ཉིད་དེ་ཡི་ནོར་བ་སྟེ། །རབ་རིབ་ཡོངས་སུ་མ་དག་བཞིན། །ཞེས་གསུངས་པ་ཡིན་ནོ། །དེ་ལ་ཕྱིན་ཅི་ལོག་ཏུ་དངོས་པོར་སྒྲོ་བཏགས་པ་འབའ་ཞིག་ལྡོག་པ་ན་ཁྱད་པར་ཅན་གྱི་དངོས་པོའི་དོན་སྒོམ་པའི་རབ་ཀྱི་མཐར་ཐུག་པར་འགྲོ་བས་འབྲས་བུ་ཁྱད་པར་ཅན་ཉིད་འབྱུང་བར་འགྱུར་བ་ཡིན་ཏེ། བར་དུ་ཆུད་པ་དང་ཤིན་ཏུ་ཆད་པའི་ངོ་བོ་ཉིད་མེད་པར་རང་བཞིན་གཅིག་པ་བདེ་བ་ལ་སོགས་པ་སྒོམ་པ་ལ་གོམས་པའི་ཁྱད་པར་ཉིད་བརྟེན་པ་ཡིན་པའི་ཕྱིར་དེའི་རྣམ་པར་ཡང་དག་པར་རིག་པ་དང་འདྲ་ལ། དེ་དང་རིགས་མཐུན་པའི་རྒྱུན་དུ་འཇུག་པ་གཟུང་བ་དང་འཛིན་པའི་རྣམ་པར་ཡང་དག་པར་རིག་པའི་དབྱེ་བ་དང་ལྡན་པར་རང་གི་ངོ་བོ་རྒྱུན་མི་འཆད་པའི་ཆོས་ཅན་རང་གི་སེམས་ལ་དབང་ཐོབ་པ་ནི་རྣམ་པར་རྟོག་པ་དང་བཅས་པ་ཡིན་ནའང༌། ཇི་ལྟར་གནས་པའི་དངོས་པོའི་དོན་མ་ལུས་པ་ཡོངས་སུ་དཔྱོད་པའི་ཤེས་རབ་དང་ཐབས་ཀྱིས་ཡོངས་སུ་ཟིན་པའི་རང་བཞིན་ཅན་ཡིན་པའི་ཕྱིར་རོ། །དེ་ཉིད་ཀྱི་ཕྱིར་ལང་ཀར་གཤེགས་པའི་མདོ་ལས། ཐེག་ཆེན་ང་ཡི་ཐེག་པ་མིན། །ཡི་གེ་མེད་ཅིང་སྒྲ་ཡང་མེད། །བསམ་གཏན་མ་ཡིན་རྣམ་ཐར་མིན། །སྣང་མེད་སྤྱོད་ཡུལ་མ་ཡིན་ནོ། །འོན་ཀྱང་ཐེག་ཆེན་ཐེག་པ་སྟེ། །ཏིང་ངེ་འཛིན་ལ་དབང་བྱེད་པ། །ཡིད་ཀྱི་ལུས་ནི་སྣ་ཚོགས་པ། །དབང་གི་མེ་ཏོག་རྣམས་ཀྱིས་བརྒྱན། །ཞེས་གསུངས་པ་ཡིན་ནོ། །དེ་བས་ན་རྒྱུའི་ཁྱད་པར་ལས་འབྲས་བུའི་ཁྱད་པར་རྟོགས་པར་བཤད་དོ། །འོན་ཀྱང་མིང་དང་རིགས་མཐུན་པ་ལ་སོགས་པས་བརྟགས་པའི་སྒྲོ་བཏགས་པ་མ་ཡིན་པའི་དོན་གྱིས་རྗེས་སུ་འགྲོ་བ་དང་ལྡོག་པ་དོན་མཐུན་པའི་རྣམ་པར་རྟོག་པ་དང་བཅས་པའི་ཤེས་པས་མི་གསལ་བ་དང་མངོན་པར་ལྡན་པ་ཡིན་ཏེ། སློབ་དཔོན་ཆོས་ཀྱི་གྲགས་པའི་ཞལ་སྔ་ནས་ཀྱིས་ཀྱང༌། འཇིག་རྟེན་པའི་ཚད་མས་བརྟགས་པར་གང་དེ་གཟུང་བ་དང་འཛིན་པའི་དབྱེ་བས་ཀུན་ཏུ་སྐྱེ་བ་དེ་གསལ་བར་སྣང་བ་ཉིད་ཀྱིས་ཤེས་པ་ནི་གསལ་བར་སྣང་བ་ཉིད་དུ་སྣང་སྟེ། །འདི་ལྟར་མིང་དང་རིགས་ལ་སོགས་པར་བརྟག་པ་དང་བྲལ་བ་ཉིད་ཀྱི་ཤེས་པ་ནི་གསལ་བར་སྣང་བར་གྱུར་པ་ཡིན་པ་ནི་གཟུང་བ་དང་འཛིན་པའི་རྟོག་པའི་དབྱེ་བས་ཕྱེ་བ་ཡིན་ལ། དེ་བས་ན་མིང་དང་རིགས་ལ་སོགས་པར་བརྟགས་པ་ལ་བརྟེན་ཏེ། སློབ་དཔོན་གྱིས་མིང་གསལ་བ་ཉིད་དུ་བསྟན་གྱི། གཟུང་བ་དང་འཛིན་པ་ཡང་དག་པར་རིག་པའི་དབྱེ་བ་ལ་བརྟེན་པ་ནི་མ་ཡིན་ནོ། །དེ་བས་ན་ཡུལ་གྱི་རྣམ་པ་ཉམས་སུ་མྱོང་བ་ལས་གྱུར་པའི་ཁྱད་པར་ནི་དེ་དང་རིགས་མི་མཐུན་པ་ལས་མངོན་པར་ཞེན་པ་མེད་དེ། དེ་གོམས་པར་གྱུར་པས་གསལ་བར་སྣང་བ་ཉིད་ལ་གནོད་པ་ཡོད་པ་མ་ཡིན་ཞིང༌། སྒྲུབ་པར་བྱེད་པ་ནིའང་ཡོད་པ་དེ་གོམས་པར་གྱུར་པ་དང་ཡང་དག་པར་ཐོབ་པའི་མཚན་ཉིད་ཡིན་ཏེ། འདོད་པ་དང༌། མྱ་ངན་དང༌། འཇིགས་པ་དང༌། སྨྱོ་བ་ལ་སོགས་པ་སྔར་བཤད་པ་བཞིན་ཡིན་ནོ། །འོན་ཏེ་གཟུང་བ་དང་འཛིན་པ་ཡང་དག་པར་རིག་པའི་རྣམ་པ་ཉིད་དུ་སྣང་བཞིན་པའི་ཡེ་ཤེས་མཐར་ཐུག་པར་གྱུར་པ་ན་ཐམས་ཅད་ཐུགས་སུ་ཆུད་པ་ཉིད་དུ་འདོད་ན། དེ་ལྟར་ནི་མ་ཡིན་ཏེ། འདིའི་རྟོག་པ་འདྲ་བས་སྒྲུབ་པ་མ་ཡིན་པའི་ཕྱིར་རོ། །དེའང་རྣམ་པ་མ་ལུས་པས་སྟོང་པའི་ཡང་དག་པར་རིག་པ་ཙམ་ཡིན་ནམ། ཇི་ལྟར་ན་ཤེས་བྱ་མ་ལུས་པ་ཡོངས་སུ་དཔྱོད་པ་ཉིད་ཡིན། སྣང་བ་མེད་པའི་ཡེ་ཤེས་ལ་ཇི་ལྟར་ཡོངས་སུ་དཔྱོད་པ་ཉིད་ཡོད་པ་མ་ཡིན་ཏེ། འདི་ནི་རིག་པ་དང་འགལ་བ་ཉིད་ཡིན་ནོ། །ཆ་ཤས་མེད་པའི་རང་བཞིན་གཅིག་ལ་རྟོགས་པར་བྱ་བ་དང༌། རྟོགས་པ་པོ་དང༌། རྟོགས་པའི་དབྱེ་བས་ངོ་བོ་ཉིད་གསུམ་དུ་འཐད་པ་མ་ཡིན་པའི་ཕྱིར་རོ། །འོན་ཏེ་རབ་ཀྱི་མཐར་ཐུག་པར་བགྲོད་པ་ན་དེའི་ངར་བཞིན་ནི་འདི་ཉིད་ཡིན་པས། ཐམས་ཅད་དུ་ཐུགས་སུ་ཆུད་པ་ཉིད་དུ་ཡིན་ན། རང་བཞིན་དེ་ནི་བདག་གཅིག་གི་ཕྱོགས་དང་ཡང་འདྲ་སྟེ། དེ་ལྟར་གཟུང་བ་དང་འཛིན་པའི་རྣམ་པ་ཡང་དག་པར་རྟོག་པའི་དབྱེ་བས་ཡོད་པ་ཉིད་དུ་ཟིན་ཀྱང༌། རབ་ཀྱི་མཐར་ཐུག་པར་འགྲོ་བ་ན། དེ་འདི་ལྟར་ཁྱད་པར་ཅན་གྱི་ངོ་བོ་ཉིད་དུ་སྐྱེ་ལ། གང་དངོས་པོའི་རིགས་མ་ལུས་པ་ཇི་ལྟར་གནས་པ་ཉིད་དུ་ཐུགས་སུ་ཆུད་པ་ཉིད་ཡིན་ན། རིག་པ་དེའི་ནུས་མཐུ་འདི་བྱ་རོག་རྣམས་ཀྱིས་ཟོས་པ་ནི་མ་ཡིན་ནོ། །འོན་ཀྱང་རྟོག་པའི་ཚོགས་མ་ལུས་པས་སྟོང་པ་དེ་ཡོད་དོ་ཞེས་གནས་གདགས་པར་གྱིས་ཤིག །རྣམ་པར་རྟོག་པ་དང་བཅས་པའི་ཤེས་པ་སེམས་ཅན་ཐམས་ཅད་ཀྱི་མཐར་རྒྱུད་ལ་ཡོད་པ་མངོན་སུམ་ལ་སོགས་པའི་ཚད་མས་རབ་ཏུ་གྲུབ་པ་སྒོམ་པའི་སྟོབས་གོམས་པས་ཡང་དག་པར་ཐོབ་པ་ན་ཐམས་ཅད་སྟོང་པར་འགྱུར་བ་ཉིད་ཡིན་ནོ། །དེའང་འདི་ལྟར་གང་དང་གང་བསྒོམས་པ་དེ་དང་དེ་ཉིད་སྒོམ་པའི་རབ་ཀྱི་མཐར་ཐུག་པར་གྱུར་པ་ན། དེ་གོམས་པའི་ཀློང་དུ་གྱུར་པ་ཡིན་ཏེ། འདི་ལྟར་གཙང་སྦྲ་ཅན་དག་བརྟུལ་ཞུགས་ཆེན་པོ་ལ་སོགས་པ་གཙང་སྨེ་མེད་པར་འགྱུར་བ་བཞིན་དུ། སྒོམ་བཞིན་པ་ན་ཁམས་གསུམ་དེའི་ལོངས་སྤྱོད་དུ་འགྱུར་པ་ནི་རང་བཞིན་གྱི་གཏན་ཚིགས་ཡིན་ནོ། །དེ་ཉིད་ཀྱིས་ན་མཉམ་སྦྱོར་གྱི་རྒྱུད་ལས། རྣལ་འབྱོར་ཐམས་ཅད་བཅོམ་ལྡན་འདས། །རྡོ་རྗེ་སེམས་དཔའ་དེ་བཞིན་གཤེགས། །དེ་ཡི་ཉེ་བར་ལོངས་སྤྱོད་གང༌། །ཁམས་གསུམ་པོ་ནི་ཐམས་ཅད་དོ། །ཞེས་གསུངས་པ་དང༌། ཡང་ལྷ་ཐམས་ཅད་འདུས་པའི་རྒྱུད་ལས། འབྱུང་བ་བཞི་པོ་གང་ཡིན་དང༌། །འགྲོ་བར་གཏོགས་པ་གང་ཅིའང་རུང༌། །རྣལ་འབྱོར་པ་ནི་སེམས་དག་པའི། །ཐམས་ཅད་ལོངས་སྤྱོད་ཡིན་པར་བཤད། །ཕྱག་རྒྱ་ཆེན་པོར་མཉམ་བཞག་ལ། །དེ་ཉིད་ཆེན་པོ་རློག་བྱེད་ཅིང༌། །ཚིག་རེར་ཐམས་ཅད་བདག་ཡིན་པར། །དེ་ཉིད་སྦྱོར་བས་བསྒོམ་པར་བྱ། །ཞེས་གསུངས་ཏེ། དེ་ལྟར་དེ་དག་ལ་སོགས་པ་སྒོམ་པའི་རབ་ཀྱི་མཐར་ཐུག་པར་འགྲོ་བ་ཙམ་དང་འབྲེལ་བ་གོམས་པར་གྱུར་པའི་རང་བཞིན་དེ་གང་དང་གང་དུ་བྱུང་བ་དེ་དང་དེར་གོམས་པར་གྱུར་པ་ཐོབ་པ་ནི་རྣམ་པ་ཐམས་ཅད་བསྒོམས་པ་ན། །དེར་ཁམས་གསུམ་པའི་ཁོངས་སུ་གཏོགས་པའི་དངོས་པོ་རྣམས་བདེ་བ་དང་ཡིད་བདེ་བ་ལ་སོགས་པ་སྒྲུབ་པ་ཉིད་དུ་གནས་སོ། །དེ་ཉིད་ཀྱི་ཕྱིར་མཉམ་སྦྱོར་གྱི་རྒྱུད་ལས། དང་པོ་གང་དང་གང་ལས་གྱུར། །དེ་དང་དེ་ཡི་ངོ་བོར་བྱ། །མཉམ་པར་མ་བཞག་སྦྱོར་བ་ཡིས། །ཐམས་ཅད་བདག་ཉིད་རྟག་ཏུ་བྱ། །ཞེས་གསུངས་པ་དང༌། ཡང་རྟོག་པ་ཐམས་ཅད་བསྡུས་པའི་རྒྱུད་ལས། སངས་རྒྱས་ཐམས་ཅད་མདོར་བསྡུ་ན། །འདོད་པའི་ཡོན་ཏན་ལྔ་རུ་བཤད། །ཅེས་གསུངས་པ་དང༌། དཔལ་གསང་བ་འདུས་པའི་རྒྱུད་ལས། གཟུགས་སྒྲ་ལ་སོགས་དངོས་པོ་རྣམས། །ལྷ་ཉིད་དུ་ནི་རབ་ཏུ་བརྟག །ཅེས་གསུངས་པ་ཡིན་ནོ། །དེ་བས་ན་དེ་རྣམས་ཀྱང་དེར་སྒོམ་པ་རབ་ཀྱི་མཐར་ཐུག་པས་དེ་གོམས་པར་འགྱུར་བ་ཡིན་གྱི། དེ་རྣམས་སྤྱོད་ཡུལ་མ་ཡིན་པར་འགྱུར་བ་ནི་མ་ཡིན་ནོ། །དེ་བས་ན་རྣམ་པར་རྟོག་པ་དང་བཅས་པའི་ཡེ་ཤེས་ཀྱང་བསྒོམས་པའི་སྟོབས་ལས་ངེས་པར་སྐྱེས་པ་ཁྱད་པར་གྱི་རང་བཞིན་ལ་བརྟེན་པ། ཡོན་ཏན་མ་ལུས་པའི་གནས། དངོས་གྲུབ་ཀྱི་འབྲས་བུ་ཐམས་ཅད་རབ་ཏུ་སྩོལ་བ། སྣང་བ་ལ་སོགས་པ་ཐམས་ཅད་བྱེད་པ། འཁོར་བ་ཇི་སྲིད་བར་བཞུགས་པའི་རྒྱུ། སེམས་ཅན་ཐམས་ཅད་ཀྱི་དོན་མཛད་པ་ཡིན་ནོ། །འབད་པས་ང་རྒྱལ་སྤངས་ནས་ནི། །དེ་ནི་འབད་དེ་ཤེས་པར་བྱ། །འདི་ཤེས་གྱུར་ན་ཤེས་བྱ་ཡི། །དེ་ཉིད་ཐམས་ཅད་རྟོགས་པར་འགྱུར། །དེ་ཁོ་ན་ཉིད་གྲུབ་པ་ཞེས་བྱ་བའི་རབ་ཏུ་བྱེད་པ་སློབ་དཔོན་ཞི་བ་འཚོའི་ཞལ་སྔ་ནས་ཀྱིས་མཛད་པ་རྫོགས་སོ།། །།རྒྱ་གར་གྱི་མཁན་པོ་ཆེན་པོ་དཱི་པཾ་ཀ་ར་ཤྲཱི་ཛྙཱ་ན་དང༌། ཞུ་ཆེན་གྱི་ལོ་ཙཱ་བ་ཆེན་པོ་དགེ་སློང་རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པ། སླད་ཀྱི་པཎྜི་ཏ་ཀུ་མཱ་ར་ཀ་ལ་ཤ་དང༌། འབྲོ་དགེ་སློང་ཤཱཀྱ་འོད་ཀྱིས་ཚད་མའི་སྐབས་བཅོས་ཤིང་གཏན་ལ་ཕབ་པའོ། །

༄༅། །སེམས་ཀྱི་ལམ་སྦྱོང་བ་ཞེས་བྱ་བ་བཞུགས་སོ། །
དཔལ་ཡེ་ཤེས་རྡོ་རྗེས། 

༄༅། །རྒྱ་གར་སྐད་དུ། ཙིཏྟ་མཱརྒ་ཤོ་དྷ་ནཱ་མ། བོད་སྐད་དུ། སེམས་ཀྱི་ལམ་སྦྱོང་བ་ཞེས་བྱ་བ། སྤྱན་རས་གཟིགས་མགོན་སྒྲོལ་མ་རྗེ་བཙུན་བཅས་ལ་ཕྱག་འཚལ་ལོ། །འཛམ་གླིང་བྱེ་བ་ནམ་མཁའི་ཁོངས་ཆུད་ལྟ་བུར་འདོད་པ་ཟིལ་གནོན་མི་གནས་ཐུགས་གནས་ཆོས། །ཟླ་ཚོགས་འོད་འཕྲོག་ཉི་ལྟར་མུ་སྟེགས་ངག་འཕྲོག་འཁྲུལ་པ་རྣམས་བསྲེགས་མིག་ཕྱེད་བདེ་ལམ་རྙེད། །བརྗིད་དང་ང་རོས་ཀུན་བརྒྱལ་སྐྲག་ཅིང་འབྲོས་བྱེད་སྒྱུ་མ་ལ་སོགས་ལམ་དང་རིང་ལམ་བསྲེགས། །ཨེ་མ་མི་རྟོག་བཞིན་དུ་སྣ་ཚོགས་སྐུར་མཐོང་བདག་གཞན་རབ་ཕན་ནོར་བུས་དྲན་པ་རྙེད། །སངས་རྒྱས་ཀླུ་སྒྲུབ་ཟླ་གྲགས་རི་ཁྲོད་པ་ཡི་ཞབས་ལ་ང་ནི་རྟག་ཏུ་གཞན་དོན་ལ། །སྐུ་བཞི་སྐུ་བཞིས་སོ་སོར་ཐོབ་པའི་ཡུལ་ལ་སྒྱུ་མའི་བློ་ཡིས་ཕྱག་འཚལ་བ་འདི་མཚར། །སྒྱུ་མ་ལྟ་བུས་ཞེན་གཅོད་རྒྱུན་དུ་འགྲོ་བར་ཐུགས་བརྩེ་རྗེ་བཙུན་འགྲོ་མགོན་ཐམས་ཅད་ལ། །མཐོང་དང་ཐོས་མེད་དྲན་ཤེས་མེད་པའི་མཐར་བྱིང་བ་ཡི་སྐྱེ་བོ་འགྲོ་ཀུན་ཕྱག་འཚལ་ཤོག །མདོ་རྒྱུད་བསྟན་བཅོས་ལས་ལྷག་དོན་མེད་དོན་འདི་བཟང༌། །འགྲོ་རྣམས་རིམ་གྱིས་ཐར་པའི་ལམ་རྙེད་སྐུ་བཞིའི་དོན། །རི་ཁྲོད་རྗེས་བཟུང་སེམས་བསྐྱེད་གསུམ་དོན་བདག་ལ་གསལ། །འདིས་བསྐུལ་རྐྱེན་དགོས་བདེ་བས་ལས་སྦྱོང་འདིར་བཤད་བྱ། །ཨེ་ཧོཿརྨི་ལམ་མིན་ནམ་ཆར་ཏེ་མཐོང་ཐོས་དཀའ། །ཐམས་ཅད་གདོད་ནས་རྨི་ལམ་ཡིན་ཏེ་བཟང་ངན་ཡོད། །ངེས་པར་སྔོན་སྦྱངས་འཕྲོ་ཡོད་རྗེས་བཟུང་བདག་བློས་རྙེད། །ཆོས་རྣམས་མ་འདྲེས་སོ་སོར་དུས་འདིར་ཐོབ་པ་མཚར། །བཞི་པའི་དོན་ལ་གསུམ་པའི་སྒྲས་བསྟན་སྒྲ་དོན་འབྲེལ། །དེ་བཞིན་ལམ་འདི་ལྟར་མ་ཡིན་གཞན་ལ་སྐྱོབ། །དེ་ཕྱིར་ཐར་པའི་ལམ་འདིར་སློབ་མ་མཁས་པས་བཟོད། །རྨོངས་པས་མ་སྐུར་ལུང་རིག་མཐར་ཕྱུང་འདི་ལ་ལྟོས། །སྒྲ་དོན་ལྷག་མེད་བརྗེད་འཇིགས་པས། །བདག་དོན་འདི་དང་འགལ་བ་མེད། །སྔོན་སྦྱངས་པ་ཡི་ཆོས་ཡིན་གཤེགས་པའི་ལམ། །འཁོར་བ་དག་ལས་ཐར་པར་འདིས་བྱེད་གསུངས། །འཁྲུལ་པ་ལམ་ལ་འཇུག་པར་ནི། །འདྲེན་པ་ཀུན་དང་ལུང་བསྟན་བསྟེན། །མ་རིགས་སེམས་ཀྱིས་སྦྱང་བྱ་ཞིང༌། །ལམ་བསྟེན་མ་ནོར་འཇུག་བྱ་ལ། །འབྲས་བུ་མེད་པར་དམིགས་བྱས་ལ། །སྒྱུ་བློས་སྒྱུ་མའི་སྐྱེས་བུ་ཡི། །རྗེས་སུ་བསླབ་དང་གོམས་བྱས་ལ། །སྐྱེས་བུ་ཆེན་པོའི་ཡོན་ཏན་བླང༌། །སྒྱུ་མའི་བྱ་བས་སྒྱུ་མའི་སྐུ། །དེ་ལས་དེ་བྱུང་དེ་ཉིད་བྱེད། །གཞི་ལམ་འབྲས་བུ་དེར་ཤེས་པས། །དེ་བས་ཀུན་ལ་འདི་བཤད་བྱ། །ང་ཡིས་འཇིག་རྟེན་པ་ལ་ཆོས་བསྟན་པ། །མ་རིག་འཁྲུལ་གཅད་མ་ནོར་ལས་སྟོན་ཏེ། །སྔོན་སྦྱངས་ཆོས་སྣོད་ཅན་གྱི་ལམ་ཡིན་པས། །བྱང་ཆུབ་སེམས་དཔའ་ཁྱེད་རྣམས་གུས་པས་ཉོན། །ཞེས་པས་ཆོས་ནི་གཉིས་ཡིན་ཞིང༌། །བཟང་བར་བལྟ་ལའང་གཉིས་ཡིན་ཏེ། །འཁྲུལ་པ་གཅད་དང་ལམ་སྦྱོང་འདི། །མདོ་ཙམ་བདག་གིས་འདིར་བཤད་བྱ། །རྒྱལ་བས་གསུངས་པའི་སྡེ་སྣོད་ལ། །ལུང་ཐོབ་པས་བཀོལ་རྗེས་འབྲངས་ནས། །མཁས་པ་རྣམས་ཀྱིས་དབུ་མ་ཡི། །ཆོས་ལ་མོས་པས་གཞུང་ཕྱེ་ཡང༌། །སློབ་དཔོན་གཞུང་ལ་དོན་དམ་མེད། །གཞུང་མང་ཀུན་ལ་དོན་དམ་གཙོ། །སྟོན་པའི་བསྟན་པར་འདི་གཙོ་ལ། །དོན་དམ་བརྗོད་ཀྱི་དོན་མིན་མེད། །མཁས་ལ་མི་འཕྱ་གནས་ལུགས་འཆད། །སྙན་ངག་མི་ཉན་དོན་ལ་དཔྱོད། །རིག་པས་དཔྱད་ན་དངོས་མེད་ལ། །བསྒྲུབ་བྱ་འདོད་པ་བློ་རེ་ཆུང༌། །རྣམ་པ་མེད་པར་འཆད་པའང་སྲིད། །སྒྱུ་མར་འདོད་དམ་རིག་པས་མིན། །སྒྱུ་སོགས་རིག་པ་བཀག་པ་རྣམས། །དོན་དམ་མ་གྲུབ་གྲུབ་པ་མེད། །དངོས་དང་བརྗོད་དང་མེད་བྲལ་ནི། །ཤེས་རབ་ཕ་རོལ་ཕྱིན་དོན་ཏེ། །དེ་ལས་བླང་དོར་ཐོབ་མ་ཐོབ། །སྐྱེ་འགགས་འཕེལ་འགྲིབས་བྱེད་པ་མེད། །རྒྱལ་བས་མ་ཐོབ་སྤངས་པ་མེད། །ངན་འགྲོས་མ་སྤངས་འགག་པ་མེད། །དོན་དམ་དེ་ལ་ཀུན་དམ་ན། །དེ་བོར་འདི་དང་མདོ་ལ་ལྟོས། །གདོད་ནས་ཡོད་པས་ཕན་མ་བཏགས། དེ་མེད་གནོད་པར་ཅང་འགྱུར་རེ། །རྒྱུ་སོགས་བཀག་པའི་མི་གནས་འདིར། །དུས་གསུམ་རྒྱལ་བས་མ་རྙེད་པའི། །བསམ་གྱིས་མི་ཁྱབ་པ་ཡི་དོན། །དེ་ལ་རྟོགས་དང་མ་རྟོགས་པས། །གཉིས་མེད་མཉམ་དང་བསམ་མི་ཁྱབ། །དུས་དེ་ཉིད་དུ་མཉམ་པ་ཡིན། །རྟོགས་པའི་ཡེ་ཤེས་དེ་ལས་འབྱུང༌། །ཡེ་ཤེས་དེར་སོང་མི་ཤེས་པར། །འགྱུར་ནས་ཡེ་ཤེས་འབྱུང་ན་ཡང༌། །ཅིར་མ་གྲུབ་པའི་དམ་བཅའ་ཉམས། །མ་གྲུབ་པར་ཡང་རིགས་པ་མིན། །དེས་ན་ཡེ་ཤེས་ཁས་མི་ལེན། །འོན་ཀྱང་བློ་ཆུང་འབྱུང་འདོད་ན། །དེ་ཉིད་ལས་སམ་གཞན་ལས་འབྱུང༌། །དེ་ཉིད་ལས་བྱུང་ངོ་བོ་ཞིག །མ་ཞིག་འབྱུང་བར་རིགས་ལས་སྨྲོས། །དངོས་མེད་ཉིད་ཡིན་མི་རིགས་ལ། །རྟག་ཆད་མི་རྟག་ལ་ཡང་མིན། །དེ་ལས་བྱུང་བ་རྐྱེན་བྱུང་བ། །རྐྱེན་འགྱུར་ངོ་བོ་འགྱུར་བ་ཡིས། །ཤེས་རབ་ཕ་རོལ་ཕྱིན་དོན་ཉམས། །དེ་ཡང་རིགས་མིན་དེ་མ་སྨྲས། །ངོ་བོ་མི་འབྱུང་རྐྱེན་གྱིས་ཀྱང༌། །མི་འགྱུར་རྟོགས་པ་སྐྱེས་མ་བརྗོད། །རྐྱེན་གྱིས་འགྱུར་བས་རྒྱུ་འབྲས་ཞེས། །འོན་ཏེ་རྨོངས་པ་འདོད་ཅེ་ན། །དུས་གསུམ་རིགས་སམ་རིག་པའམ། །རྒྱུ་འམ་འབྲས་བུ་གྲོགས་དག་གམ། །འོན་ཏེ་ཆ་མེད་རང་དབང་མེད། །སྐྱེ་བར་འདོད་པའང་རིགས་མ་ཡིན། །མི་གནས་པ་ལས་མི་གནས་པ། །སྐྱེའམ་གནས་སམ་མི་གནས་སྐྱེ། །མི་གནས་པ་ལས་གནས་སྐྱེར་འདོད། །དེ་ཡང་རིག་པས་རིག་པ་མེད། །གནས་ལས་གནས་པ་སྐྱེ་ན། །མི་གནས་པ་དང་རྟོགས་པ་དེ། །ཐ་དད་མི་འདྲེ་གཅིག་ན་ཡང༌། །སྐྱེ་བ་མེད་དང་སྐྱེ་བ་འགག །གཉིས་ཀ་སྐྱེས་ནའང་སྐྱེ་མེད་ཉམས། །མི་སྐྱེ་སྐྱེ་བའི་དམ་བཅའ་ཉམས། །དེས་ན་སྐྱེ་མེད་པར་དཔྱད་ལ། །བཟང་བར་མ་འཛིན་སྐྱེ་བ་མེད། །མི་གནས་པ་དང་རྟོགས་པ་གཉིས། །སོ་སོ་གཅིག་ཏུ་འདྲེས་པ་ཡིས། །ཕུང་པོ་གསུམ་པ་ལྟ་བུའང་མེད། །མི་འདྲེ་བ་དང་བསྲེ་མཁན་མེད། །རྟོགས་པའི་ཡེ་ཤེས་གཞན་ལ་སྐྱེ། །ཐམས་ཅད་གྲོལ་བར་ཁྱེད་འདོད་ན། །ཕྱོགས་བཅུ་དུས་གསུམ་སངས་རྒྱས་ཀྱིས། །འཁོར་བའི་ནང་ན་ཁྱོད་ཅི་སྡུག །དེ་བས་དོན་དམ་གྲོལ་མེད་ལ། །ཁྱོད་རེ་བ་དེ་སེམས་རེ་རྨོངས། །མི་ཕན་གཞན་ལ་རྟོགས་པ་ཉིད། །སྐྱེས་ན་མ་སྐྱེས་རྩད་ཅི་གཅད། །དེ་ལྟར་མི་གནས་བསམ་མི་ཁྱབ། །གཉིས་མེད་དོན་ལ་རྟོག་པ་དག །སྐྱེ་བར་འདོད་དང་འགག་པར་འདོད། །གཉིས་ཀ་རིགས་མིན་གྲུབ་པ་མིན། །དེ་ལྟར་བརྗོད་མེད་བསམ་མི་ཁྱབ། །ཤེས་རབ་ཕ་རོལ་ཕྱིན་དོན་ལ། །འཁོར་བར་འཁོར་རྒྱུ་མ་རིག་པའང༌། །སྐྱེ་བའང་རིགས་པ་མ་ཡིན་ནོ། །བདག་དང་གཞན་དང་དེ་ལས་གཞན། །སྐྱེ་བར་མི་རིགས་སྔར་བཤད་ཟིན། །དཔྱད་པས་སྐྱེ་བ་མ་རྙེད་ན། །མ་རིག་འཁོར་བས་ཕན་གནོད་ཅི། །འོན་ཏེ་མ་རིག་མི་སྐྱེ་མེད། །འཁོར་བའི་རྒྱུ་དེ་གང་ནས་བྱུང༌། །མ་རིག་འཁོར་བའི་གནས་དང་རྒྱུ། །མེད་པས་འཁོར་བའི་འབྲས་མི་འབྱུང༌། །དེ་ཡིན་ཐམས་ཅད་རང་གྲོལ་ཏེ། །འཁོར་བ་འདི་དག་རྫུན་ཡིན་ནམ། །དེ་བས་འཁོར་བའི་རྒྱུ་དག་དང༌། །ཐར་རྒྱུ་གཉིས་ཀ་མ་ཤེས་སོ། །དེ་ལྟར་མ་རིག་སྡུག་བསྔལ་དང༌། །དངོས་མེད་ཤེས་རབ་ཕ་རོལ་ཕྱིན། །ཉིད་དང་གཞན་ལས་མི་སྐྱེ་བས། །དེ་བས་དོན་དམ་ཞེས་བརྗོད་ཅིང༌། །ལོག་པར་བལྟས་ན་ས་ང་རྒྱལ་ཞིང༌། །ཕན་མེད་གནོད་མེད་དེ་མིན་ནམ། །དེ་ལྟར་གནས་པ་རྒྱུ་མེད་ཅིང༌། །འབྲས་བུ་རིག་པས་མ་རྙེད་ལ། །དེ་བས་རང་གྲོལ་ཐར་པ་དང༌། །ཕན་གནོད་མེད་དང་ཐུག་མེད་འཐད། །ཁོ་བོའི་བླ་མའི་དོན་དམ་ལ། །དགེ་སྡིག་བཟང་ངན་འབྱེད་པ་མེད། །རྒྱལ་བའི་བཀའ་དང་རིག་པར་བསྟུན། །དོན་དམ་དོན་ལ་གྲུབ་པ་མེད། །བཏགས་པ་ཙམ་སྟེ་བསྒྲུབ་པ་དང༌། །སྤང་བ་གཉིས་ཀ་མི་བྱེད་དོ། །འོན་ཏེ་ཁྱོད་འདོད་དོན་དམ་དང༌། །མ་རིག་པ་དེ་ཐ་དད་དང༌། །གཅིག་པར་འདོད་ནའང་བདེན་མིན་ཏེ། །མི་གནོད་ཡང་ན་ཕན་མེད་འགྱུར། །ཡང་ན་དུས་མཉམ་སྔ་ཕྱི་ཡིན། །དུས་མཉམ་སྒྲིབ་པ་མ་དག་དང༌། །དག་པའི་ཡེ་ཤེས་ཐ་དད་འདི། །ཕན་དང་གནོད་མེད་མ་ཡིན་ནམ། །དག་པས་དྲི་མ་མི་ཤེས་ལ། །དྲི་མས་དག་པ་མི་སེལ་ན། །བསལ་ན་དྲི་མ་གང་ལས་སྐྱེ། །བསལ་ཡང་སྐྱེ་བ་ཐུག་མེད་ཡིན། །ཤེས་ན་དྲི་མ་མ་ཡིན་ཏེ། །མ་ཤེས་དྲི་མ་སུ་ཡིས་སེལ། །དག་པས་སེལ་ན་སྔོན་བསལ་མོད། །བསལ་ཡང་འབྱུང་ན་ཐུག་པ་མེད། །དག་པས་མི་སེལ་རྟོག་མེད་ན། །ཕན་གནོད་མེད་དེ་དོན་མེད་ཡིན། །དག་པས་མི་སེལ་བ་ཡིན་ན། །མ་དག་པས་ཀྱང་ཅང་སེལ་ལམ། །མ་དག་པས་ཀྱང་མི་སེལ་ཞིང༌། །དག་པས་ཀྱང་ནི་མི་སེལ་ན། །གཞན་གང་ཞིག་གིས་སེལ་བར་འདོད། །འདོད་པ་མི་འགེགས་སེལ་བ་འགེགས། །སྔ་ཕྱི་ཡིན་ནའང་འཐད་པ་མིན། །དག་དང་དྲི་མ་གཉིས་པོ་དག །སྔོན་དུ་གང་ཡིན་ཕྱི་མ་གང༌། །དག་པ་སྔོན་ན་དྲི་མ་འབྱུང༌། །འབྱུང་བ་རྐྱེན་ཡོད་པར་འདོད་ཀྱང༌། །གཞུང་མང་ཅི་བྱ་རིག་པ་མང༌། །དཔྱད་པར་བྱས་ན་རྐྱེན་དེ་དག །བདེན་མེད་དེ་ཡང་འཐད་པ་མིན། །དྲི་མ་སྔོན་ནའང་དེ་བཞིན་དུ། །དཔྱད་པས་འཐད་པ་ཡོད་པ་མིན། །རྐྱེན་མེད་སྔ་ཕྱི་འཕྱི་བ་ན། །ཕན་དང་གནོད་དང་ཐུག་པ་མེད། །དྲི་མ་དག་པ་ལྷན་ཅིག་ཏུ། །འདོད་པ་བདེན་ཏེ་གྲུབ་པ་མེད། །དག་དང་དྲི་མར་རང་དབང་མེད། །གཞན་གྱིས་དག་དང་དྲི་མར་བྱེད། །དེ་ཡང་རིག་དཔྱད་མི་འཐད་ཅིང༌། །སྨྲ་བ་ཡོད་པའང་མ་ཡིན་ནོ། །རང་གཞན་དག་ལ་དྲི་མ་ནི། །གློ་བུར་མ་ཡིན་ཡིན་ནའང་སྐྱོན། །དག་པས་དྲི་མ་མི་སྐྱེད་ལ། །དྲི་མས་དག་པ་བསྐྱེད་པའང་མིན། །གཞན་གྱིས་མི་སྐྱེད་རང་ལས་འབྱུང༌། །རང་གི་ངོ་བོ་དག་པའམ། །མ་དག་གང་ཡིན་གཞན་པའམ། །དག་པ་དྲི་མ་མ་ཡིན་ལ། །དྲི་མ་དག་པ་མ་ཡིན་ཏེ། །དེ་དོར་གཞན་དག་སྤང་བྱ་དང༌། །བསྒྲུབ་བྱ་ཡོད་པ་ཤིན་ཏུ་དཀའ། །དྲི་མ་སྤངས་ནས་དག་འབྱུང་ན། །དྲི་མ་དག་གམ་གཞན་ཞིག་འབྱུང༌། །དྲི་མ་དག་ན་དྲི་མ་མེད། །དག་པ་གང་ཡིན་གཞན་པའམ། །མ་དག་འབྱུང་ན་སྔོན་གར་སོང༌། །སྤོང་མཁན་དག་གམ་མ་དག་པས། །དེ་བཞིན་དག་སྤངས་དྲི་མ་ཡང༌། །དེ་ལྟར་དཔྱད་པས་དཀའ་བ་སྟེ། །དེ་བས་དག་དང་དངོས་མེད་ལ། །མ་དག་དྲི་མ་འབྱུང་མི་རིགས། །དོན་མེད་ང་རྒྱལ་འབྱུང་མི་རིགས། །དོན་མེད་ང་རྒྱལ་ཚིག་བརྗོད་ཅིང༌། །དེ་ལྟར་ངོ་བོ་མི་གནས་ལ། །རྐྱེན་གྱིས་བསྒྲིབས་པས་མ་གསལ་ཙམ། །གསལ་བས་དེ་དང་འཕེལ་འགྲིབས་མེད། །དེ་དོན་ཙམ་ལ་གནས་མེད་གནས། །ཆུ་གསེར་ནམ་མཁའི་དཔེ་ལྟ་བུ། །ངོ་བོ་དག་ཅིང་རྐྱེན་འབྱུང་བའམ། །ངོ་བོ་ལས་བྱུང་ཉམས་པ་མེད། །བྱུང་བ་བྱུང་བར་ཤེས་མ་ཤེས། །ཤེས་པས་བསལ་ཞིང་ངོ་བོ་དག །མ་ཤེས་པ་དག་བདག་འཛིན་ཞིང༌། །རྟོག་པའི་རྗེས་འབྲང་འཁོར་བར་ཕྱོགས། །དེ་བས་ངོ་བོ་མཉམ་པོ་ལ། །སངས་རྒྱས་གྲོལ་བ་རྟོགས་པ་ཡིན། །མ་རྟོགས་འགྲོ་བ་འཁོར་བའོ། །དཔེར་ན་རས་ལྟར་རང་དག་ཀྱང༌། །བཟང་ངན་རྐྱེན་གྱིས་སྒྱུར་བར་བྱེད། །ཐར་པ་དང་ནི་ངན་འགྲོ་དག །སེམས་འདི་རྟོགས་མ་རྟོགས་ལ་རག །དེ་བས་ངོ་བོ་དག་ཉིད་ལ། །བསྒྲིབས་དང་རྟོགས་པའང་ཁྱད་པར་གྱིས། །སྡིག་དང་དགེ་བ་མི་རིགས་ཏེ། །ངོ་བོ་གཅིག་ལས་གཉིས་འབྱུང་ཡིན། །ངོ་བོ་ཡིན་ན་གཞན་བྱུང་མིན། །འོན་ཏེ་འབྱུང་བ་གཉིས་ཀར་རིགས། །ངོ་བོ་གཅིག་པར་འདྲ་བ་ལ། །དགེ་སྡིག་སོ་སོར་མི་རིགས་ཤིང༌། །རིགས་པས་དེ་ལ་གནོད་པ་འོང༌། །རྐྱེན་དང་ངོ་བོ་འགྱུར་བ་དང༌། །མི་འགྱུར་ན་ཡང་གོང་བཞིན་དུ། །སྒྲིབ་པ་བསལ་བའི་འདོད་པ་དེས། །འདོད་པ་མི་འགེགས་འགྲུབ་པ་མིན། །དེ་ལྟར་དཔེར་ཡང་སངས་རྒྱས་ཀྱིས། །ལུང་རྣམས་ཀུན་ལས་བསྟན་མོད་དེ། །ངོ་བོ་ཉིད་དང་རིག་པ་དག །དེ་སྤྱི་ཙམ་དཔེར་བཞག་པ་ལ། །དཔེ་ནི་ཕྱོགས་རེ་ལ་དགོངས་ཏེ། །ཐམས་ཅད་འདྲ་ན་དཔེར་མི་བཏུབ། །ཆུ་ཡི་དཔེ་ཡིས་དེ་ཤེས་མིན། །ཆུ་ཉིད་དག་པའི་ངོ་བོ་ལ། །དྲི་མ་གློ་བུར་འབྱུང་བཞིར་ཐིམ། །བརྟགས་ན་ངོ་བོ་མ་དག་པས། །བྱུང་གི་དག་ན་དྲི་འབྱུང་ན། །རིག་པས་མ་ཡིན་འདོད་སྲིད་ཀྱང༌། །རྐྱེན་གཞན་དྲི་འབྱུང་ནོར་བུས་སེལ། །དེ་ལྟར་ཆུ་ལ་རང་དབང་མེད། །དེ་ལྟར་སེམས་མིན་ཡིན་འདོད་ན། །ངོ་བོས་ཅི་ཕན་རྐྱེན་འགྱུར་ཏེ། །ཕན་གནོད་མེད་དང་ཐུག་མེད་དང༌། །བསྒྲུབ་བྱ་དེ་ལ་དགོས་པ་ཅི། །རང་ལ་ཡོད་ན་སྟོར་བ་ཅི། །མེད་ན་འོང་བ་རིགས་པ་མིན། །སྔར་བསྟན་ལྟ་བུར་མི་རིགས་མང༌། །དེ་བས་དེ་ཡང་འཐད་པ་མེད། །ཆུ་ཡི་ངོ་བོ་དྲི་མ་དག །རྐྱེན་དང་རང་བཞིན་དུ་རྟོག་པ། །བདག་ཅག་གཉིས་ཀ་རྗོད་བྱེད་ན། །སེམས་ཀྱི་རང་བཞིན་རྗོད་བྱེད་གང༌། །རང་གི་ངོ་བོ་དག་པ་ཡིས། །གསེར་དང་དེ་དང་འདྲ་བར་རྫུན། །ཕྱོགས་གཅིག་དཔེ་ནི་སྤོང་བ་མིན། །མནར་མེད་པ་དང་རྒྱལ་བ་ལའང༌། །གཞི་ལམ་འབྲས་བུ་གསུམ་ཀ་ལ། །ཕྱོགས་རེའི་དཔེ་ནི་ཡོད་མ་ཡིན། །དེ་བཞིན་བརྟན་གཡོ་མེ་ཆུ་ལའང༌། །ཕྱོགས་རེའི་དཔེ་ནི་རྒྱལ་བས་བསྟན། །གསེར་མ་ཟད་པར་གཡའ་མི་འཛད། །རྐྱེན་གྱིས་གསེར་འཛད་གཡའ་འཛད་ན། །ཤེས་རབ་ཕ་རོལ་ཕྱིན་པའི་དོན། །ཟད་པར་འདོད་པ་ཡོད་ན་སྟོན། །རྐྱེན་ལྟོས་སྔར་བཤད་ཅིས་མ་ཆོག །སངས་རྒྱས་འབྱུང་བ་དེ་མི་འདྲ། །མཁས་པས་གསེར་གྱི་འཕྲུལ་པ་ཡིས། །ཟངས་ལྕགས་རྡོ་ཤིང་གསེར་དུ་འགྱུར། །དཔེར་ན་ལུང་བསྟན་དོན་ཐོབ་པར། །བྱས་པ་ཀུན་ལ་གྲགས་དང་མཐོང༌། །དེ་བཞིན་རྒྱལ་བ་སྟོབས་ཅན་ཡང༌། །མི་གནས་པ་འདིས་བསྒྱུར་དུ་མེད། །མི་གནས་པ་ལ་ཐབས་གཞན་གྱིས། གནས་པར་བསྟན་ནམ་སོང་བ་མེད། །གལ་ཏེ་འབྱུང་བར་འདོད་ན་ཡང༌། །དེ་བྱེད་པ་དང་འབྱུང་བ་ཀུན། །གཞན་ཡིན་ཡིན་པར་ཤེས་པའང་གཞན། །སེམས་ལས་སངས་རྒྱས་དེ་ལྟར་མིན། །དེ་བས་ལོག་ལྟའི་སྡོང་པོ་ལ། །འཆལ་བའི་ཤེས་རབ་དུག་སྦྲུལ་བཞིན། །དུག་འཇིགས་མི་སེལ་རང་ཡང་འཛིན། །ཆོས་འདི་མདོ་ཡི་ཕྱིན་པ་སྲིད། །ནམ་མཁས་སངས་རྒྱས་དཔེར་བཏུབ་མིན། །མ་གྲུབ་པ་ཡིས་མ་གྲུབ་དཔེར། །འཇོག་པ་མི་འགེགས་བཏུབ་པ་མེད། །གྲུབ་ན་མ་གྲུབ་དཔེར་མི་བཏུབ། །མ་གྲུབ་པས་ཀྱང་མི་བཏུབ་སྟེ། །མ་གྲུབ་བློ་དང་སྒྲར་མེད་ཅིང༌། །དེ་བཞིན་ཡུལ་དང་སྤྱད་མེད་པས། །དཔེ་རུ་འཇོག་ཀྱང་འཐད་པ་མེད། །དཔེར་ན་རི་བོང་རྭ་ཡིས་ནི། །ནམ་མཁའ་དག་གམ་ཆོས་ཉིད་དག །བསྒྲུབ་པ་སྲིད་དེ་འགྲུབ་མི་སྲིད། །རྒྱལ་བས་བསྟན་པ་དག་ཀྱང་མེད། །མ་གྲུབ་པ་ཡིས་དོན་འཚོལ་བ། །གྲུབ་ལ་ལྟོས་ན་གྲུབ་པ་ཡིས། །མ་གྲུབ་པ་དེ་ཅིས་མི་འགག །འདི་ལྟར་བསྒྲུབ་པ་བདག་གཞན་ཏེ། །ཅིར་ཡང་མིན་ལ་དེ་མ་ཡིན། །རྐྱེན་རྩོལ་འདོད་པའི་རིག་པ་ཀུན། །སྔར་བཀག་པ་དང་རིག་པ་མེད། །ནམ་མཁའ་རྐྱེན་གྱིས་མི་འགྱུར་ལྟར། །མི་གནས་པ་ལ་འགྱུར་བ་མེད། །ཐར་དང་ངན་འགྲོར་རིགས་མིན་ཏེ། །རིགས་ན་འཁོར་བར་ཁྱོད་ལྡོག་ཅི། །རྐྱེན་དགོས་ནམ་མཁའ་རྐྱེན་འགྱུར་རམ། །ཁྱོད་ཀྱི་དོན་ད་མ་རྐྱེན་གྱིས་འགྱུར། །གཉིས་ཀ་རྐྱེན་འགྱུར་དཔེ་ཡིན་སྲིད། །འགྱུར་བ་དོན་དམ་བྱར་མི་བཏུབ། །རང་གི་ངོ་བོ་མི་འགྱུར་ལ། །རྐྱེན་གྱིས་མི་འགྱུར་རང་གྲོལ་ལམ། །ཡང་ན་མི་གྲོལ་བ་དག་གམ། །སྔོན་དུ་གྲོལ་བར་ཅིས་མི་འགྱུར། །རྐྱེན་གྱིས་འགྱུར་ན་ངོ་བོ་ཉམས། །མི་འགྱུར་ཐམས་ཅད་ཉམས་པ་ལ། །མི་རིགས་རྟོགས་པ་སོ་སོ་དག །སྐྱེ་བར་འདོད་ཀྱང་འཐད་པ་མེད། །དེས་ན་དཔེ་དེས་དོན་མི་རྙེད། །ཕན་གནོད་གཉིས་ཀ་ཡོད་པ་མིན། །ཅི་ཙམ་བརྗོད་པ་དོན་མེད་དེ། །ནམ་མཁའ་དག་ལ་འཛིན་པ་འདྲ། །ངོ་བོ་དག་ལས་རྐྱེན་འབྱུང་དཔེ། །གོང་དུ་བཤད་པ་དག་ཏུ་བ། །དྲི་མ་ཡེ་ཤེས་སྐྱེ་འགྲིབས་མིན། །ཡང་དག་ཡིན་ན་མི་རྟག་ཉིད། །མིན་ན་བརྩོན་འགྲུས་དོན་ཅི་རུང༌། །རྟོགས་དང་ཡེ་ཤེས་དེ་བྱུང་ཞིང༌། །སངས་རྒྱས་ངན་འགྲོར་ལྟུང་བ་དང༌། །དམྱལ་བ་ཐར་པར་ངེས་པར་འགྲོ། །རྐྱེན་རྣམས་གློ་བུར་གློ་བུར་ཡིན། །ངོ་བོ་དག་ལས་སྐྱེ་དང་འཕེལ། །མདོ་རྣམས་ཀུན་ནས་བསྟན་མེད་པས། །ད་ནི་ངོ་བོ་དག་པ་དང༌། །སྒྲུབ་པ་དག་དང་དཔྱད་མི་བྱེད། །དོན་དམ་གྲུབ་སྒྲུབ་དག་ལ་དཔྱད། །ང་རྒྱལ་ཕྲག་དོག་སེམས་ལ་མེད། །ཆོས་གནས་ལུང་ལྟར་སྨྲ་བ་ཡིན། །ངོ་བོ་གཅིག་ལ་རྟོགས་མ་རྟོགས། །འདོད་པ་སྔར་བཤད་མང་ཅི་རུང༌། །རས་ཀྱི་དཔེ་ཡང་འཐད་པ་མིན། །རྐྱེན་གཞན་སྒྱུར་དང་ངོ་བོ་འགྱུར། །དཀྱུས་ལ་དགོས་མེད་སྔར་བསྟན་བཞིན། །རིག་པ་དུ་མའི་གནོད་པ་ཡོད། །ང་ཡི་འདོད་ལ་དོན་དམ་མེད། །ཀུན་གྱི་དབྱེ་བ་བསམ་མི་ཁྱབ། །མི་མཉམ་བསམ་མི་ཁྱབ་པ་ལ། །ཐར་དང་གྲོལ་བའི་བྱེ་བྲག་དང༌། །ཐར་དང་གྲོལ་བའང་བསམ་མི་ཁྱབ། །དེ་བཞིན་འཁོར་དང་ངན་འགྲོ་ལའང༌། །རྒྱུ་རྐྱེན་དག་གིས་བསྒྱུར་བ་ཡིས། །སྣ་ཚོགས་མི་ཤེས་གཙོ་བོས་མཁྱེན། །དོར་དང་འཆལ་ལོག་བསོད་ནམས་སྤངས། །རྨོངས་པ་ཐམས་ཅད་མཁྱེན་རེ་བ། །སེམས་ལ་བློ་ཡིས་མི་ཁྲེལ་ལམ། །བློ་ཉིད་མུན་བསྒྲིབས་མ་དྲན་པས། །མཁས་རྣམས་ང་རྒྱལ་དང་བྲལ་བས། །དྲན་མེད་ལས་ཆུང་འབྲལ་སེམས་བདེ། །དེ་ལྟར་དཔེ་ལྟར་བསྟན་པ་ཡི། །ངོ་བོ་རྒྱུ་རྐྱེན་ཐ་དད་ལ། །དོན་དམ་བསམ་མི་ཁྱབ་པ་དང༌། །རྟོགས་མ་རྟོགས་པ་ཐ་དད་དམ། །ཐ་དད་སྐྱོན་དང་གཅིག་པའི་སྐྱོན། །གཞུང་མང་མི་དགོས་རིག་པ་མང༌། །ཡང་ན་རྩོལ་སྒྲུབ་ངལ་བ་དང༌། །སྡིག་པ་མི་གནོད་མ་དག་དང༌། །ཕན་གནོད་མེད་དང་སྡིག་ཅི་དགག །འཐད་མེད་ལོག་པ་མི་ལེགས་སམ། །གཡའ་རྩོལ་རྐྱེན་གྱིས་འབྱིན་པ་ལྟར། །དྲི་སོགས་གཞན་ཡོད་བློ་རེ་བདེ། །མེད་ན་དཔེ་ཡང་ཉམས་པར་འགྱུར། །དེ་ལྟར་རང་བྱེད་སུ་ལ་རག །ཐར་པ་སྡུག་ནས་དོར་བའམ། །གེགས་བྱེད་པ་ཡིས་རང་དབང་མེད། །ཅི་ལྟར་མེད་མེད་འགྲོ་མི་ནུས། །བསམ་མེད་ཆོས་འདི་ཚོད་མ་འཛིན། །འོན་ཏེ་ངོ་བོ་ཕ་རོལ་ཕྱིན། །རྟོག་པ་བསྐྱེད་པའི་ཚོགས་དྲུག་ལ། །མ་རིག་འབྱུང་བའི་ཚོགས་དྲུག་ཅན། །རྐྱེན་མེད་བྱུང་ན་ཐུག་པ་མེད། །རྐྱེན་འབྱུང་རིག་པ་སྔར་བཤད་བཞིན། །རྐྱེན་དེས་དུས་གཅིག་གཅིག་མ་བསྐྱེད། །རྐྱེན་ལ་དུས་སམ་རིགས་ཡོད་དེ། །རྐྱེན་ཡང་དགོས་ན་ཐུག་མེད་ངེས། །གལ་ཏེ་ཅི་ཡང་མ་ཡིན་ལ། །རང་གིས་དགེ་དང་སྡིག་འབྱུང་བ། །སངས་རྒྱས་ཉིད་ལས་སྡིག་པ་འབྱུང༌། །དགེ་ལས་ཐར་དང་སྡིག་ལས་ཐར། །དེ་བཞིན་རྣམ་ཤེས་བེམས་པོ་དང༌། །བེམས་པོ་རྣམ་པར་ཤེས་པ་དང༌། །དེ་བཞིན་ཚོགས་བརྒྱད་དྲུག་ལྔ་དང༌། །གསུམ་དུ་མ་ངེས་ཅིས་མ་བྱུང༌། །འགྲོ་བ་དྲུག་དང་སྐུ་བཞི་དག །ངེས་མེད་ཐུག་མེད་ཅིས་མི་འབྱུང༌། །དེ་ལྟར་ཇི་སྙེད་དཔྱོད་རྩོད་ཀུན། །བདག་གཞན་བློ་ཡིས་དཔྱོད་བྱེད་ན། །དེ་བཞིན་དཔེ་ལྟར་སེམས་འདི་ལ། །དཔྱོད་རྟོག་གང་ཡིན་རིག་པ་མེད། །དེ་བས་གསེར་སོགས་དཔེ་རྣམས་ལྟར། །མེད་ལས་བྱུང་དང་མེད་ཞི་བ། །ནམ་ཡང་རིག་པས་འཐད་པ་མིན། །ཡང་ན་རྒྱུ་མེད་གདོད་ནས་མེད། །འབྲས་བུ་དག་ལ་རྩོལ་སྒྲུབ་ཅི། །འོན་ཏེ་ཐུག་མེད་ཕན་གནོད་མེད། །རྒྱུ་རྐྱེན་དག་ལྟོས་མ་ལྟོས་རུང༌། །གློ་བུར་ངོ་བོ་ཐ་དད་དང༌། །གཅིག་པར་འདོད་པ་མི་འགེགས་ཏེ། །གྲུབ་པ་མེད་དང་འགག་པ་མེད། །གདོད་ནས་གཅིག་གམ་ཐ་དད་དག །རིག་པས་དཔྱོད་ལ་རྗེས་སུ་གཟུང༌། །གློ་བུར་པའམ་རིག་པ་དང༌། །དགེ་སྡིག་བྱེད་པའི་རྒྱུ་རྐྱེན་ཅན། །ཡོད་ན་དགག་པའི་ནུས་པ་མིན། །མེད་ན་འགོག་པའི་གཉེན་པོ་ཅི། །རང་གི་ངོ་བོ་དག་པ་མིན། །འོན་ཏེ་སྔོན་དུ་ཅིས་མ་གྲོལ། །རྐྱེན་དགོས་འདོད་པའི་རིག་པ་དག །སྔར་དག་པ་ཡིས་ཅིས་མ་རྟོགས། །མཁས་པའི་ལུང་དང་བླ་མའི་བཀའ། །ལུང་ཐོབ་ཆོས་ལ་དཔྱད་པ་ཡིས། །ངོ་བོ་ཉིད་དང་གློ་བུར་ཞེས། །ཐ་དད་པ་དང་གཅིག་པ་དང༌། །གློ་བུར་བ་དང་དུས་མཉམ་དང༌། །དེ་ཡི་དཔྱད་བརྟག་བསམ་མི་ཁྱབ། །མདོ་ཙམ་ཤེས་རབ་ཅན་དོན་དུ། །འོག་ཏུ་བསྟན་ལ་རྣམ་པར་དཔྱོད། །འདིར་ནི་མི་འདེགས་ཁེགས་མིན་ཏེ། །རྒྱལ་བས་མ་ཁེགས་མདོ་ཀུན་ནས། །ཐར་པ་དང་ནི་ངན་འགྲོའམ། །གཞི་ལམ་འབྲས་བུ་སོ་སོ་རུ། །བསམ་མི་ཁྱབ་པར་བསྟན་པས་ན། །དུས་གསུམ་སངས་རྒྱས་ངན་འགྲོ་དག །མཐའ་མེད་ཐུགས་སུ་རྗེས་མཐུན་དུ། །བསྟན་པ་དེ་ལས་ཉམས་མི་བྱེད། །དེ་བས་བསམ་མི་ཁྱབ་དེ་ལ། །ཐེག་པ་ཆེན་པོའི་མདོ་ཀུན་ནས། །སེམས་ཡིན་སེམས་སུ་ཤེས་པ་དང༌། །སེམས་ཞི་བ་ལས་གཞན་མ་བསྟན། །དེ་ལྟར་དོན་ལས་དོན་ལྷག་པ། །ནམ་ཡང་འདོད་པ་སུ་ཡང་མེད། །མ་གསལ་བ་ཙམ་གསལ་འདེབས་ལ། །རེ་ཞིག་རྟོགས་པའི་ཐ་སྙད་བྱས། །སྟོར་བ་རྙེད་དང་སོང་བ་འོང༌། །དེ་འདོད་ཡོད་ན་སྐྱོན་ཡོད་དེ། །མར་མེས་མུན་བསལ་ནོར་བུ་དེ། །སྔོན་དུ་ཡོད་པ་གསལ་གདབ་པའོ། །མར་མེ་འོངས་པ་ང་མི་འདོད། །དེ་ལ་སྐྱོན་མེད་ལུང་དང་མཐུན། །དཔེར་ན་གྱད་ཀྱི་ནོར་བུ་དང༌། །དབུལ་མོའི་གཏེར་དང་ནོར་བུ་བཞིན། །སྔོན་ནས་ཡོད་དང་མ་ཉམས་དང༌། །བྲི་བ་གསོ་བ་ལྟ་བུ་ཡིན། །གསལ་བར་ཤེས་དང་ངོ་བསྟན་ཙམ། །སངས་རྒྱས་ཀྱིས་བསྟན་ལུང་དག་དང༌། །མཁས་པའི་མན་ངག་ལུང་རིགས་ཀྱིས། །བདེན་དོན་དེ་ལ་འགལ་མེད་དོ། །དེ་ལྟར་དཔེ་ཡིས་བསྒྲུབས་པ་དེ། །འཐད་པས་བསྒྲུབས་དང་ད་ལྟར་བསྟན། །མར་མེ་མི་གསལ་གང་ལ་ལྟོས། །མི་གསལ་ལྟོས་པས་གསལ་བ་ཞི། །རང་གསལ་ངོ་བོ་གང་ལ་ཡང༌། །མ་ལྟོས་གསལ་བར་ཤེས་པར་དཀའ། །གསལ་བ་མ་ཡིན་བསྒྲིབས་པ་མེད། །བསྒྲིབས་ནའང་གསལ་བར་རུང་མ་ཡིན། །དེ་ལྟར་དཔྱད་པས་གསལ་བ་གང༌། །དེས་ན་ངོ་བོ་གསལ་བ་མེད། །ངོ་བོ་མི་གསལ་གཞན་གསལ་བ། །འདོད་པ་མི་འགེགས་བདེན་པ་མིན། །མུན་པའི་ནོར་དེ་མར་མེ་ལས། །འོངས་ན་དེ་ན་ཡོད་པ་མིན། །མ་འོངས་ཕན་པར་ཇི་ལྟར་འགྱུར། །མུན་པར་ནོར་བུ་མར་མེའི་དཔེས། །དོན་དམ་དངོས་པོར་གྲུབ་མེད་དེ། །འདོད་པ་ཐ་དད་དུ་མས་ཉམས། །གསལ་དང་གསལ་བར་འོད་ལ་རག །མར་མེ་ཇི་སྙེད་དཔེ་དེ་ཀུན། །བདག་གཞན་བློ་ལ་བློས་བརྗོད་ན། །མར་མེའི་དོན་བཞིན་བདག་བློ་དག །གདོད་ནས་གསལ་དེ་སུ་ཡིས་བསྒྲིབས། །མི་གསལ་གསལ་བར་སུ་ཡིས་བྱས། །གསལ་ནའང་སྒྲིབ་པར་རིགས་མ་ཡིན། །མི་གསལ་གློ་བུར་མི་རྟོག་སྟེ། །ངོ་བོ་གསལ་དྭངས་རང་ལ་ཡོད། །དེ་ཡི་དགོས་པ་བརྗོད་ཅི་ཕན། །དབུལ་མོའི་གཏེར་དང་གྱད་ནོར་ཡང༌། །དེ་ལྟར་འདྲ་བར་བཤད་པར་བྱ། །ཡོད་དམ་མེད་དམ་གཉིས་ཀའམ། །དེ་ལས་གཞན་པ་ཡིན་ཡང་རུང༌། །མེད་ན་གཏན་མེད་ལས་འབྱུང་ངམ། །ཡང་ན་དེ་ཡིས་བྱིན་ཡོད་དམ། །དེ་སྟེ་དབང་མེད་པར་འབྱུང་ངམ། །དེ་ལས་གཞན་པ་ཞིག་འབྱུང་བ། །གཞུང་མང་མི་དགོས་རིགས་པ་མང༌། །མེད་ལས་ཡོད་པ་ཤིན་ཏུ་དཀའ། །ཡོད་ནའང་གནོད་པ་མང་བ་སྟེ། །ལྟོས་དང་ལྟོས་མེད་གཉིས་ཀ་དང༌། །གཞན་པ་དག་གམ་གང་གིས་ཀྱང༌། །དཔྱད་པས་རང་ཡོད་མི་འཐད་དོ། །ཡོད་མེད་གཞན་པའང་མ་རྙེད་པར། །གཉིས་སུ་འདོད་པ་གང་ལས་གྲུབ། །དེ་ལྟར་གཉིས་མེད་ཡོད་སྲིད་ན། །གསུམ་རྫོགས་ཐུག་མེད་གཉིས་འདོད་ཉམས། །ཡོད་དམ་མེད་གཉིས་མ་གྲུབ་པའི། །གཉིས་མེད་གང་ལས་ལྟོས་ནས་མེད། །དཔེ་དེས་ཡོད་མེད་སྤངས་པ་ཡིས། །གཉིས་མེད་གྲུབ་པ་མ་ཡིན་ནོ། །དཔེ་དེ་གཞན་ལ་གཞན་དག་གིས། །དཔྱོད་ཅིང་རྗོད་པར་བྱེད་པ་སྟེ། །སེམས་ལས་སངས་རྒྱས་ངན་འགྲོ་གཉིས། །དེ་བཞིན་གཞན་དཔེ་དང་གཞན་མིན། །རང་ཉིད་ཡིན་པར་འདོད་ཅེ་ན། །འདོད་པ་བདེན་ཏེ་འདོད་པ་རྫུན། །རང་ཡིན་གཞན་གྱིས་ཅི་བྱར་ཡོད། །རང་ལ་རྐྱེན་དགོས་རྐྱེན་དང་རྒྱུ། །འབྲས་བུ་སོ་སོའི་མཚན་ཉིད་གསུམ། །ངོ་བོ་གཅིག་པའི་དམ་བཅའ་ཉམས། །བདེན་མིན་སྔར་བཤད་སྐྱོན་དང་འཕྲད། །དེ་ཡང་བདེན་པ་མ་ཡིན་ནོ། །ཇི་ལྟར་འདོད་པ་མི་དགག་སྟེ། །མི་བདེན་འགེགས་པ་ཉེས་མེད་ཡིན། །རང་བདེ་བ་དང་བདེན་ཤེས་པ། །མི་དགག་སྒྲུབ་བམ་མི་སྒྲུབ་དཔྱད། །ངོ་བོ་ཉིད་ཀྱིས་དག་པ་བདེན། །རང་གི་ངོ་བོ་དག་པ་སྟེ། །དག་པར་ཤེས་པ་གང་ཡིན་དཔྱད། །གཅིག་གམ་ཐ་དད་འདོད་པ་བདེན། །གཅིག་ན་ཐ་དད་འགྲོ་བ་རྫུན། །འདོད་པ་བདེན་ཏེ་དཔྱོད་པ་རྫུན། །གཅིག་ལ་བདེན་དང་བདེན་ཤེས་དང༌། །རྫུན་དང་རྫུན་ཤེས་ལྟོས་པས་བཞི། །དཀའ་བས་གྲུབ་པ་རིགས་པ་མེད། །དེ་མ་ལྟོས་པར་བདེན་པ་མིན། །གཅིག་པ་བདེན་པར་འདོད་པ་ལ། །དུ་མ་དགོས་ཏེ་དེ་གྲུབ་ན། །གཅིག་པོ་འགལ་བས་དེ་མི་རིགས། །དེས་ན་གཅིག་པོ་དེ་ལྟར་གྲུབ། །ཐ་དད་ཡིན་ན་གཅིག་པ་རུ། །སྒྲུབ་པ་ཉེས་མེད་འགྲུབ་མི་སྲིད། །གཅིག་མེད་ཐ་དད་འདོད་པ་གང༌། །རྒྱུ་འབྲས་ལྟོས་མིན་མ་ལྟོས་མིན། །གཅིག་ན་ཐ་དད་འདོད་པ་ཡང༌། །ཉམས་པ་ཉིད་དུ་མ་གྱུར་ཏམ། །འོན་ཏེ་རྒྱུ་ཉིད་ཐ་དད་དང༌། །དེ་བཞིན་འབྲས་བུ་ཐ་དད་དང༌། །ཤེས་བྱ་ཡེ་ཤེས་ཤེས་བྱེད་དམ། །མ་རིག་ཐ་དད་རང་མིན་གཞན། །བདེན་དང་བདེན་པར་ཤེས་པ་གཉིས། །དེ་ལས་གཞན་པ་གང་ཡང་རུང༌། རང་ཉིད་ཡིན་ནམ་གཞན་དག་ཡིན། །དེ་ལས་གཞན་འདོད་མི་འགེགས་ཀྱི། །བདེན་རྫུན་དཔྱད་པས་ཁེགས་མེད་པས། །གཉིས་ཀ་རང་ཡིན་བདེན་པ་དང༌། །ཤེས་པ་དེ་གཉིས་སྔོན་དུ་གང༌། །དུས་གཅིག་འདོད་ནའང་འདོད་མི་དགག །བདེན་དོན་ཤེས་བྱ་སྔར་སྐྱེས་ནས། །ཕྱིས་སྐྱེ་ཤེས་བྱེད་དགོས་པ་ཅི། །ཤེས་བྱ་བསྒྲུབ་བྱར་ཤེས་པ་གང༌། །བདེན་དོན་གྲུབ་པས་སྒྲུབ་བྱེད་ལ། །དགོས་པ་མེད་དང་ཐུག་མེད་དམ། །ཕན་པ་མེད་པར་མ་གྱུར་ཏམ། །སྔོན་དུ་སོང་བ་མ་འོངས་པས། །ཤེས་པ་རིག་པ་ལ་མི་བདེན། །ཤེས་བྱར་བདེན་པའི་དོན་ཐོབ་ནས། །ཤེས་བྱེད་དེ་ལ་དགོས་པ་ཅི། །ཐོབ་ཀྱང་འོན་ཏེ་དགོས་ཤེ་ན། །ཐོབ་པས་མ་ཕན་དོན་ཅིས་བསྒྲུབ། །འོན་ཏེ་སྒྲུབ་བྱེད་སྔོན་དུ་སྐྱེ། །སྔོན་དུ་འདས་པའི་སྒྲུབ་བྱེད་དེ། །མ་འོངས་བསྒྲུབ་བྱ་ཅི་ལྟར་སྒྲུབ། །བསྒྲུབ་བྱ་མེད་པར་སྒྲུབ་པ་དེ། །གང་བསྒྲུབས་འགྲུབ་པར་ཅང་འགྱུར་རམ། །བསྒྲུབ་བྱ་མེད་པར་སྒྲུབ་བྱེད་དུ། །ཅིས་བསྒྲུབ་བསྒྲུབ་པ་ཅི་བདེན་ཅི། །སྒྲུབ་བྱེད་སྔོན་དུ་སོང་ཟིན་ཞིང༌། །བདེན་དོན་མ་འོངས་པར་གྱུར་པས། །དེ་དག་ཐ་དད་མི་འགྲུབ་བོ། །དེ་བཞིན་བསྒྲུབ་བྱ་སྒྲུབ་བྱེད་གཉིས། །ཐ་དད་ན་ཡང་མི་འགྲུབ་ལ། །གཅིག་ནའང་སྒྲུབ་བྱེད་འགྲུབ་པ་མེད། །ཐ་དད་ཡིན་ན་ཐུག་མེད་ན། །ཕན་དང་གནོད་མེད་པ་དག་དང༌། །མི་འདྲེ་མ་འདྲེས་ཤེས་པ་མེད། །ཤེས་བྱ་མེད་ན་ཤེས་བྱེད་གང༌། །གྲུབ་པ་མ་ཡིན་ཤེས་བྱེད་ཀྱང༌། །ཤེས་བྱས་བསྒྲུབས་ནའང་ཤེས་བྱ་མིན། །ཤེས་བྱེད་ཡིན་ནའང་དོན་མེད་པའོ། །སྒྲུབ་བྱེད་གཉིས་ཀྱིས་ཅི་བསྒྲུབ་ཅིང༌། །གྲུབ་པར་མི་འགྱུར་རྒྱུ་མེད་དོ། །ཤེས་བྱེད་མེད་ནའང་ཤེས་བྱ་མེད། །དེ་དོན་དག་ཀྱང་དེ་འདྲ་བའོ། །གཅིག་ནའང་སོ་སོ་གཅིག་པར་དཀའ། །སོ་སོ་མ་ཡིན་གཅིག་པ་ཡང༌། །ལྟོས་མེད་འདོད་ཀྱང་བཏུབ་པ་མིན། །དེ་བས་རིག་པ་ཕྲ་བས་ཐུག །གཅིག་ལས་ཤེས་བྱ་ཤེས་བྱེད་གཉིས། །གཅིག་པ་ཉམས་དང་འདྲེ་མེད་དང༌། །ཕན་གནོད་མེད་དང་ཐུག་མེད་དང༌། །དུ་མ་མེད་པའི་གཅིག་པ་དཀའ། །དེ་ལྟར་སྔ་ཕྱི་ཐ་དད་དང༌། །གཅིག་པ་མི་རིགས་པ་བཞིན་དུ། །ལྷན་ཅིག་པ་ཡང་མི་རིགས་ཏེ། །གཅིག་ལ་ལྷན་ཅིག་གང་དང་གཅིག །གཉིས་ལ་ལྷན་ཅིག་དུས་མཉམ་དུ། །མཉམ་ཡང་མཉམ་ཤེས་ཤིན་ཏུ་དཀའ། །གསུམ་ན་ཐུག་མེད་ཕན་གནོད་མེད། །གཉིས་ནི་དུས་མཉམ་ངོ་བོ་ལ། །ཤེས་བྱ་བྱེད་པོ་བྱེད་པ་གང༌། །སྔོན་ནས་ཡོད་ན་ཅིས་མ་གྲོལ། །གློ་བུར་དེ་གཉིས་ལྷན་ཅིག་ཏུ། །བྱེད་པོ་གང་ཡིན་བྱེད་མེད་མིན། །བྱེད་པོ་མེད་པར་གཅིག་མིན་ལ། །ཡོད་ནའང་གཉིས་པས་གཅིག་པ་མེད། །དེ་ལྟར་དཔྱད་པའི་དོན་དེ་ལ། །མ་གྲུབ་པ་ཡིས་དོན་དམ་མིན། །ཡིན་པ་མི་འགེགས་གྲུབ་པ་མེད། །དེ་ལས་གཞན་པ་སྔར་མཚུངས་པ། །དེ་ལྟར་རིག་པས་རྣམ་པར་གསལ། །བདེན་དོན་དག་དང་བྱེད་པོ་གཉིས། །མ་གྲུབ་བསྒྲུབ་པའི་དོན་དེ་གང༌། །དེ་བས་རྩོད་པ་དོན་མེད་ཡིན། །གལ་ཏེ་བསྒྲུབ་བྱ་བྱེད་པོ་གཉིས། །གྲུབ་ན་བསྒྲུབ་པ་ཐུག་མེད་དང༌། །མ་གྲུབ་འགྲུབ་པར་མི་འགྱུར་ཞིང༌། །ཇི་ལྟར་ཉམས་སུ་མྱོང་བ་རྫུན། །བསྒྲུབ་བྱ་གྲུབ་ན་ཚད་མའམ། །མ་ཚད་པ་ལས་གཞན་མེད་དེ། །ཚད་ན་སྒྲུབ་བྱེད་དགོས་པ་མེད། །ཚད་ཀྱང་བསྒྲུབས་ན་ཐུག་པ་མེད། །ཤེས་ལ་ཚད་པ་གློ་བུར་དེ། །བདེན་པ་མེད་པ་གློ་བུར་ཏེ། །བདེན་མེད་གློ་བུར་གཉིས་ཀ་རྫུན། །ཚད་མའི་དོན་དང་དོན་ཤེས་ཚད། །ཁྱོད་ལ་སྔོན་མེད་དེ་བས་རྫུན། །འོན་ཏེ་སྔོན་ཡོད་རྐྱེན་ལ་རག །ཚད་དམ་མ་ཚད་དགོས་པ་ཅི། །འོན་ཀྱང་མ་ཕན་རྐྱེན་ལ་རག །རྐྱེན་དེ་ཚད་མར་གང་གིས་བྱེད། །དོན་ཚད་མ་ཕན་རྐྱེན་ལ་རག །རྐྱེན་ཚད་མི་ཕན་རྐྱེན་དེ་གཞན། །གཞན་མི་ཕན་དེ་ཕན་ཞེ་ན། །རྒྱལ་བ་གྲངས་མེད་ཁྱོད་ལ་ཅི། །རྐྱེན་ཀྱང་སོ་སོར་མ་གྲུབ་པར། །འདུས་ནས་གང་ལ་མངོན་སུམ་ཡོད། བྱེ་མ་གཅིག་ལ་མར་མེད་པར། །འདུས་ནས་མར་འབྱུང་མཐོང་བ་མེད། །དོན་དེ་མ་ཚད་གྱུར་པ་ལ། །ཚད་པར་བྱེད་པོས་སྒྲུབ་བྱེད་ན། །སྡིག་ལས་འབྲས་བུ་ཐར་པ་འཚོལ། །འདོད་པ་བདེན་ཡང་གྲུབ་པ་མེད། །མ་ཚད་པ་ལ་ཚད་བསྒྲུབ་པ། །ལུང་དང་རིག་པ་གཉིས་ཀ་ལ། །གྲུབ་མེད་ཁྱོད་ཉིད་བློ་འཁྲུལ་བས། །བསྒྲུབ་བྱ་མ་ཚད་མེད་ཕྱིར་རོ། །ཚད་པ་མ་ཚད་པར་སོང་ལ། །བསྒྲུབ་པ་དགོས་ན་རྒྱལ་བ་ཡང༌། །འཁོར་འགྱུར་ཚད་མ་དེས་ཅི་བྱ། །དོན་མེད་རྩོད་པ་མ་ཡིན་ནམ། །སྒྲུབ་བྱེད་ཉིད་ཀྱང་ཚད་མ་ཚད། །མ་ཚད་པ་ཡིས་ཚད་ཤེས་ན། །སྨོས་མེད་ཐམས་ཅད་གྲོལ་བར་རིགས། །གང་ཕྱིར་ལོག་པས་བདེན་ཤེས་ཕྱིར། །སྒྲུབ་བྱེད་ཚད་ན་བདེན་པ་སྟེ། །བདེན་དེ་གཞན་དུ་འགྱུར་བ་མིན། །དེ་ཡིས་གཞན་ཚད་ཅེས་བརྗོད་པའི། །དངོས་པོ་གཞན་དུ་འགྱུར་བ་མིན། །གལ་ཏེ་འགྱུར་ན་ཚད་མ་ཉམས། །དེ་ལས་གཞན་དུ་འགྱུར་བས་ན། །རང་གི་ངོ་བོ་མ་གྱུར་པར། །གཞན་ཤེས་འདོད་ཀྱང་རིགས་པ་མིན། །དོན་ཚད་པ་དང་ཚད་བྱེད་གཉིས། །དེ་ཉིད་བདེན་པ་མ་དགག་ན། །བདེན་གཉིས་མཉམ་དུ་གྲུབ་པ་ལ། །ཚད་པ་གང་ལ་ཚད་མེད་གང༌། །དེ་ལས་གཞན་པ་གསུམ་པ་སྟེ། །ཐུག་མེད་གཉིས་ཀྱང་མེད་པར་འགྱུར། །འོན་ཏེ་གཉིས་ཀ་མ་ཚད་དམ། །ཚད་དམ་མ་ཚད་ཀྱང་རུང་སྟེ། །ཚད་ལ་མི་དགོས་མ་ཚད་ལ། །མི་འགྲུབ་དེ་བས་གཉིས་ཀ་ཉམས། །ཀུན་ཏུ་རྒྱུ་དག་སྟོབས་ཆེ་བས། །ང་ཤེས་ཚད་མ་ཡིན་ཞེ་ན། །བསྒྲུབ་བྱ་སྒྲུབ་བྱེད་ལ་ཚད་པར། །ཁྱོད་ཚད་རྨོངས་པ་ཀུན་གྲོལ་རིགས། །བསྒྲུབ་བྱ་སྒྲུབ་བྱེད་མི་དགོས་ཕྱིར། །དེ་བས་ཁྱོད་ལྟར་ཤེས་པ་མིན། །ཤེས་རབ་ཕ་རོལ་ཕྱིན་པ་ཡི། །རབ་ཏུ་མི་གནས་པ་དོན་ལ། །སྐྱེ་བ་ཡོད་པ་མ་ཡིན་ཏེ། །སངས་རྒྱས་རྣམས་ཀྱིས་མ་གསུངས་ཕྱིར། །དེ་ལ་ངོ་བོ་མ་གྲུབ་པས། །མ་གྲུབ་པ་ལས་མ་གྲུབ་པ། །སྐྱེ་བའང་མེད་ཅིང་སྐྱེ་ན་ཡང༌། །མ་གྲུབ་རྒྱུན་དེ་སྐྱེས་པ་མེད། །ཤེས་བྱ་ཤེས་བྱེད་གཞན་པ་དག །དེ་ལ་ཡོད་པ་མ་ཡིན་ནོ། །གྲུབ་པ་སྐྱེ་བ་སྔར་བཞིན་རྫུན། །ངོ་བོ་ཉམས་དང་ཕན་གནོད་མེད། །ཤེས་རབ་ཕ་རོལ་ཕྱིན་པ་ལ། །དངོས་རྣམས་དངོས་པོ་མེད་པ་སྟེ། །དངོས་པོ་མེད་པ་དེ་ཡང་སྟོང༌། །སྟོང་ཞེས་བྱ་བའང་བཏགས་པ་རུ། །ཐུབ་པའི་ཡུམ་དུ་དེ་བསྟན་པས། །དེ་ལ་ཐེ་ཚོམ་ཟ་བ་མེད། །དེས་ན་བསམ་མི་ཁྱབ་ཡིན་ཏེ། །རྟོགས་དང་མ་རྟོགས་རྟོག་པ་དང༌། །དོན་དམ་འདོད་པའི་མཁས་པ་རྣམས། །དེ་ལས་སྐྱེ་བར་རིགས་མ་ཡིན། །རང་བཞིན་པ་དང་གློ་བུར་བ། །ཐ་དད་དེ་འབྱུང་དེ་ཞི་མིན། །སྔོན་མེད་སྐྱོན་བྱེད་འགྱུར་བ་མེད། །མ་ལྟོས་སྔར་ཡོད་ཕྱིར་འཇིག་མིན། །སྔོན་མེད་ཕྱིར་ནི་དྲི་མི་འགོ །སྔོན་མ་དག་ན་ཕྱིས་མི་གྲོལ། །དག་དང་མ་དག་ལྷན་ཅིག་མིན། །དེ་བས་མ་དག་དག་པ་དག །བརྗོད་པ་ཐམས་ཅད་དོན་མེད་པ། །དེ་ལ་ནམ་ཡང་ཡིད་མི་གཏད། །དེ་ལྟར་མཁྱེན་པའི་ཡེ་ཤེས་ཀྱང༌། །རྒྱུ་ཡོད་ཕྱིར་ན་མི་ཁེགས་ངེས། །མེད་ན་དགག་ཀྱང་དགོས་པ་མེད། །དེ་ལྟར་དབང་པོ་དྲུག་མ་དགག །དྲི་མ་དག་གམ་ཡེ་ཤེས་གཉིས། །མི་ཤེས་པ་དགག་ཤེས་པར་གྱིས། །གལ་ཏེ་འགགས་ན་འདས་པ་དང༌། །ད་ལྟར་མ་བྱོན་སངས་རྒྱས་ཀྱིས། །ཐུགས་བསྐྱེད་དོན་དང་འགལ་མི་བྱེད། །དེ་བས་འཁོར་དང་གྲོལ་བར་མཁྱེན། །གཅིག་མིན་སྔ་ཕྱིའི་ཤེས་པ་མེད། །ཐ་དད་མི་ཤེས་འདྲེས་པའང་མེད། །མ་བརྟེན་མི་ཤེས་བརྟེན་ན་གཅིག །གཉིས་པ་གཅིག་ན་གསུམ་དུ་སོང༌། །དེས་ན་བསམ་མི་ཁྱབ་པ་ཡི། །ཤེས་རབ་ཕ་རོལ་ཕྱིན་ཉིད་ལ། །མདོ་ནས་ཀུན་རྫོབ་བརྟགས་དབེན་པས། །དོན་དམ་ཞེས་སུ་བརྗོད་མོད་ཀྱང༌། །དོན་དམ་དངོས་སུ་གྲུབ་མེད་ལ། །གྲུབ་ན་ཀུན་རྫོབ་དོན་དམ་ཉམས། །དེས་ན་དོན་དམ་བསྟན་པ་ཡང༌། །ཀུན་རྫོབ་ངོས་ནས་ཐུབ་པས་བཏགས། །འདི་ནི་དོན་མེད་སྔོན་དུ་བྲལ། །ཕྱིས་དང་ད་ལྟའང་འབྲལ་བར་འགྱུར། །ཐོབ་དང་མ་ཐོབ་འདི་ལ་མེད། །འདི་འདོད་ངལ་བ་མདོ་རུ་ལྟོས། །རིག་པ་དང་འགལ་གྲུབ་པ་མེད། །བླ་མ་མི་བཞེད་ལུང་དང་འགལ། །ལུས་སོགས་འདས་ཡུལ་བདེ་ཞེ་ན། །ཡིད་ཀྱིས་བདེར་སྙམ་མི་རྟོག་རློམས། །དབང་པོ་གཅིག་གིས་མྱོང་བ་གང༌། །དབང་པོས་མྱོང་བ་མི་དགག་གི །ཤིའམ་རྐྱེན་བཞི་ད་ལྟ་ཉིད། །རིག་དཔྱད་དེ་ཡང་བདེན་པ་མིན། །ཡིད་ཡིན་མི་འགག་སྔོན་ཡིན་ན། །རྟག་པ་ཡོད་དང་མེད་ན་ཡང༌། །ཕྱིས་སྐྱེ་བ་ཡང་རིགས་པ་མིན། །སྐྱེས་ཟིན་ན་ཡང་ཟིན་པ་དེ། །མ་བཏང་བ་ཡིས་ཅིས་མ་ཆོག །བཟུང་ཡང་འཆོར་ན་བཟུང་ནས་ནི། །མི་ཕན་པ་དང་ཐུག་མེད་ཅི། །གཅིག་དང་ཐ་དད་དག་ཀྱང་མིན། །གཅིག་ལ་ཐ་དད་བྱས་པ་དང༌། །གཅིག་པ་ཐ་དད་ཡོད་མིན་ཞིང༌། །སྔ་ཕྱི་འབྱུང་དང་ཕྱི་བའང་མིན། །མ་འོངས་པ་དང་ད་ལྟར་ཡང༌། །རིགས་པས་མི་བདེན་གྲུབ་པ་དང༌། །མ་གྲུབ་པ་ཡང་བཏུབ་པ་མིན། །སྒྱུ་མ་ལ་སོགས་འདོད་པ་ནི། །འདིར་མང་བརྗོད་པ་མི་དགོས་ཏེ། །ཆོས་རྣམས་དོན་དམ་དུ་འདོད་དང༌། །དོན་དམ་པར་འདོད་དེ་རྟོགས་པས། །གྲོལ་བར་འདོད་དེ་གྲོལ་བ་མིན། །འཁྲུལ་པས་མ་འཁྲུལ་ཤེས་པ་མིན། །དེ་ལྟར་ལེགས་པར་དཔྱད་བཙལ་ན། །ཤེས་རབ་དེ་མིན་བརྟག་མི་བཟོད། །ཤེས་རབ་དེས་མིན་དོན་ལོག་པས། །གང་ཕྱིར་དུས་གསུམ་རྒྱལ་བས་ནི། །ཤེས་རབ་ཕ་རོལ་ཕྱིན་དེ་ལ། །གྲུབ་དང་བསྒྲུབ་ཏུ་ཡོད་མ་བསྟན། །རྒྱུ་འབྲས་རྐྱེན་དང་བྲལ་བ་ལ། །ཤེས་རབ་དེ་ལ་རྒྱུ་རྐྱེན་དེ། །ཡང་ན་ཐམས་ཅད་ཤེས་རབ་འགྱུར། །ཡང་ན་གཙོ་བོ་དེ་མ་ཡིན། །རིགས་པས་གནོད་པའི་ཤེས་རབ་དེ། །དོན་དམ་མིན་པས་མི་གྲོལ་ངེས། །དེས་ན་དེ་ལ་ཤེས་པ་སྐྱོན། །ཤེས་རབ་དེ་ནི་དོན་དམ་མིན། །གང་ཕྱིར་རིགས་པས་གནོད་ཕྱིར་རོ། །མདོ་དང་ལུང་བསྟན་ཤེས་རབ་ཀྱིས། །གནོད་ཕྱིར་ཤེས་རབ་དེས་མི་གྲོལ། །ཤེས་རབ་ལོག་དང་འཆལ་བ་དང༌། །མི་ཤེས་པས་ཀྱང་གྲོལ་བ་མིན། །ཤེས་རབ་དེ་ལ་རྒྱུ་དང་འབྲས། །རྐྱེན་ལ་རག་ལས་དོན་དམ་མིན། །འགྲོ་བ་སོ་སོའི་རྒྱུ་རྐྱེན་འབྲས། །དགེ་དང་སྡིག་པ་སོ་སོར་སྣང༌། །ཤེས་རབ་ལ་སོགས་མ་རིག་རྒྱུ། །བསྐྱེད་རྫོགས་རྐྱེན་བྱས་འབྲས་སྡུག་ན། །དེ་བཞིན་སེམས་གཉིས་སྔོན་དུ་སོང༌། །སྦྱིན་སོགས་ཀྱིས་བསྒྱུར་འབྲས་བུ་བདེ། །དེ་ཚེ་ཤེས་རབ་དོན་དམ་མམ། །ཀུན་རྫོབ་ཡིན་ན་དོན་དམ་ཕྱིས། །རྒྱུ་རྐྱེན་གང་གིས་དོན་དམ་འགྱུར། །སྔོན་དུ་དོན་དམ་ཀུན་རྫོབ་ཕྱིས། །དོན་དམ་འགྱུར་བས་སངས་རྒྱས་ཀྱང༌། །འགྱུར་བས་དོན་དམ་ཞེས་མ་བརྗོད། །དེ་བཞིན་ཁྱོད་ཀྱི་དོན་ད་མ་དེ། །གདོད་ནས་ཡིན་ན་བསྒྲུབ་མི་དགོས། །དགོས་ན་ཐུག་མེད་ལ་ཅི་བྱ། །གྲུབ་མེད་གྲུབ་པས་མ་ཡིན་ནོ། །མེད་ལས་གྲུབ་དང་གྲུབ་བྱུང་ན། །རྡོ་ཤིང་ས་ལས་ཅིས་མི་བསྒྲུབ། །དེ་བཞིན་སྡིག་པའང་དགེ་བའི་རྒྱུ། །དགེ་བའི་རྒྱུ་འབྲས་སྡིག་ལས་འགྲུབ། །དགེ་བའང་སྡིག་དང་འདྲ་བ་ཡིས། །དམྱལ་སོགས་སྡུག་པའི་འབྲས་བུ་དག །ངེས་པ་ཁོ་ནར་ཅིས་མ་གྲུབ། །སྡིག་གིས་དགེ་བ་དེ་དང་མཚུངས། །ཀུན་རྫོབ་དོན་དམ་དུ་མི་འགྲོ། །དོན་དམ་ཀུན་རྫོབ་ཏུ་ཡང་མིན། །རྒྱུ་རྐྱེན་འབྲས་བུ་རིགས་མཐུན་ཏེ། །དེ་ཡང་མི་རྟག་རྐྱེན་ལས་སྐྱེས། །ཇི་ལྟར་རིག་པས་བརྟགས་ན་སྟོང༌། །ཆོས་སྐུར་མཐུན་དང་དོན་བྱེད་ཡོད། །སྨིག་རྒྱུ་ཆུ་ཟླ་མེ་ལོང་གཟུགས། །རྐྱེན་སྐྱེ་མཐུན་དང་དོན་བྱེད་མིན། །དཔྱད་པས་བདེན་མིན་རྣམ་པར་དབེན། །བརྗོད་པའི་ཡུལ་མིན་བསམ་མི་ཁྱབ། །རབ་ཏུ་མི་གནས་བསམ་མི་ཁྱབ། །དོན་དམ་བསྒྲུབ་བྱར་འདོད་པ་ལ། །སྣང་དང་བརྟག་དང་མྱོང་དང་ཞེན། །ཡོད་དེ་དོན་དམ་ཅང་ཡིན་ནམ། །སྟོང་ན་དེ་བཞིན་ལས་ལྡོག་རིག་རིགས། །མ་ལྡོག་འཁྲུལ་པ་དངོས་འཛིན་ཡིན། །དཔེ་ཡིས་དོན་རྙེད་ཡོད་མ་ཡིན། །གསེར་ལས་གཡའ་འབྱུང་མི་བདེན་ཏེ། །གསེར་གྱི་གཡའ་ནི་གསེར་དེ་ཞིག །གསེར་མེད་གཡའ་དེ་འོང་བར་དཀའ། །དེ་བཞིན་སེམས་ཀྱི་རྟོག་པ་ཡང༌། །བྱུང་མ་བྱུང་དང་ཐ་༩དད་དང༌། །གཅིག་གམ་དེ་ལས་གཞན་པ་དག །ཤིན་ཏུ་དཀའ་བར་ལུང་ལས་ཡོད། །སེམས་ཀྱི་ལམ་སྦྱོང་བ་ཞེས་བྱ་བ་ལས། ཤེས་རབ་ཀྱི་མི་གྲོལ་བར་བསྟན་པ་སྟེ། ལེའུ་དང་པོའོ། །
	ཐབས་ཀྱིས་གྲོལ་བའང་མ་ཡིན་ཏེ། །ཤེས་རབ་མ་ལྟོས་ལྟོས་པ་དང༌། །གཅིག་དང་ཐ་དད་རྒྱུ་འབྲས་དང༌། །གྲུབ་དང་མ་གྲུབ་སྔར་བསྟན་ཏེ། །རྨོངས་པས་སྦྱིན་པས་གྲོལ་བར་འདོད། །འོན་ཏེ་སྦྱིན་པ་ལེན་པ་པོ། །ཡོད་ན་སྦྱིན་པ་གཏང་དུ་མེད། །ལེན་པ་པོ་ལ་སྦྱིན་དགོས་ན། །ལེན་པ་པོ་དེ་མི་ལེན་ཡིན། །ཡང་ན་ཐུག་མེད་ལེན་པ་ལེན། །པོ་ནི་གྲངས་མེད་མི་དགོས་སམ། །ལེན་པ་པོ་དེ་འདིར་མ་གྲུབ། །ལེན་པ་མེད་ན་སྦྱིན་པ་དེ། །གང་ལ་སྟེར་བར་བྱེད་པ་ཡིན། །ལེན་མེད་སྟེར་བ་འགའ་ཡང་ནི། །རིགས་པས་གྲུབ་པ་ཡང་མ་ཡིན། །དེ་བཞིན་སྦྱིན་པ་པོ་ཉིད་དང༌། །གྲུབ་པ་མ་གྲུབ་ཀྱང་རུང་སྟེ། །གྲུབ་ནའང་རང་གི་ངོ་བོ་ཉིད། །སྦྱིན་མེད་ཡོད་ན་ངོ་བོ་ཞིག །མ་གྲུབ་སྦྱིན་པའང་འཐད་པ་མེད། །སྦྱིན་པ་གཏོང་དང་བྲལ་ཕྱིར་རོ། །གཏོང་མེད་སྟེར་ན་འགྲོ་ཀུན་གྱིས། །སྦྱིན་པ་གཏོང་ཞེས་བརྗོད་པ་མིན། །ལེན་དང་གཏོང་བ་པོ་མེད་པར། །སྦྱིན་པས་གྲུབ་པ་ཅི་ལྟར་ཡིན། །གྲུབ་བོ་ཞེ་ནའང་གཉིས་ཀ་དང༌། །རེ་རེར་གྲུབ་པ་ཤིན་ཏུ་དཀའ། །ངོ་བོ་སོ་སོར་མི་འདྲ་ཞིང༌། །རེ་རེར་མ་ལྟོས་གྲུབ་པའང་རྫུན། །གལ་ཏེ་སྦྱིན་པས་གྲུབ་པ་དག །མི་དགག་འབྲེལ་བ་བརྟག་པར་བྱ། །བདག་ཉིད་གཅིག་གམ་དེ་ལས་བྱུང༌། །གཅིག་ན་སོ་སོར་མ་གྲུབ་པར། །གཅིག་པ་གྲུབ་པ་ཡོད་པ་མིན། །སོ་སོར་ཡོད་པས་གཅིག་མི་འགྲུབ། །སྦྱིན་པ་དག་དང་བདག་གཅིག་གམ། །སྦྱིན་དང་སངས་རྒྱས་གཅིག་པ་ཡིན། །འོན་ཏེ་ལེན་པ་པོ་དང་གཅིག །རྒྱུ་དང་སྦྱིན་པ་གཅིག་བགྲངས་ན། །སོ་སོར་གྲུབ་དང་ལྟོས་པ་ཡིས། །དེ་ཡང་ལྷན་ཅིག་གནས་མིན་ལ། །སོ་སོར་འགྱུར་བས་འདྲེ་བ་མེད། །བདག་ཉིད་གཅིག་པ་འདོད་མིན་བདེན། །གལ་ཏེ་གཏོང་བ་པོ་བདག་དང༌། །རྫས་དང་ལེན་པ་པོ་དག་དང༌། །དེ་ཡི་ཡོན་ཏན་འབྲས་བུ་བཞིན། །སོ་སོར་གྲུབ་པར་དཀའ་བ་སྟེ། །བདག་ཏུ་གཅིག་ནའང་སོ་སོ་ཉམས། །སོ་སོར་གྲུབ་པ་ཡོད་མིན་ན། །བདག་དང་འདུས་པའི་བདག་མེད་ཅིང༌། །བདག་ནི་གཅིག་དང་འདུས་པར་མེད། །སྦྱིན་པ་བདག་ཡིན་ལེན་ལ་སོགས། །མེད་ན་བདག་མེད་སྦྱིན་པ་ཅི། །ཡོད་ན་གྲུབ་ལ་བསྒྲུབ་པ་བས། །བདག་ཉིད་སྦྱིན་པ་གྲུབ་པས་ཆོག །དེ་བས་འདོད་ཀྱང་བདེན་པ་མེད། །བདག་ཉིད་སྦྱིན་པ་གཏོང་དགོས་ན། །ཕན་པ་མེད་དང་ཐུག་མེད་དང༌། །ལྟོས་མེད་རིག་པའི་ཡུལ་མ་ཡིན། །རྫས་ནི་རྟག་ཆད་བེམས་པོའམ། །ཡང་ན་རྫས་དེ་རིག་པ་ཡིན། །སོ་སོར་མ་གྲུབ་གྱུར་པ་ལ། །རྫས་སུ་གྲུབ་པ་དག་ཀྱང་མིན། །གལ་ཏེ་ལེན་པ་པོ་ཡིན་ན། །རྫས་དང་གཏོང་བ་མེད་པ་ཡི། །ལེན་པ་པོ་ཅི་གྲུབ་པའང་མེད། །དེ་ལྟར་སོ་སོར་མ་གྲུབ་པས། །བླང་དང་གཏོང་བའང་ལེན་པ་མིན། །ལེན་པ་མེད་ཅིང་བླང་བ་མེད། །རྫས་མེད་ཡོད་ཏན་དག་ཀྱང་མིན། །རྫས་དང་ལེན་པོ་གཏོང་བ་ལས། །གཞན་པའི་བཞི་པ་ཡོད་མ་ཡིན། །དེས་ན་རྫས་བདག་ལེན་པ་པོ། །ནམ་ཡང་ཡོད་པ་མ་ཡིན་ནོ། །སོ་སོར་གྲུབ་ན་གཅིག་པ་འགག །གཅིག་ཏུ་ཡོད་ན་སོ་སོ་འཇིག །དེ་བས་སེམས་ཅན་གཏོང་བ་དང༌། །ལེན་པ་པོ་དང་རྫས་དག་ཀུན། །དཔྱད་ན་ངོ་བོ་རྣམ་པར་ཞི། །སངས་རྒྱས་བྱང་ཆུབ་སེམས་དཔའ་དག །སྦྱིན་པ་ཡིན་ནམ་འོན་ཏེ་ན། །སྦྱིན་པས་སངས་རྒྱས་ཡིན་པར་བརྗོད། །ཡིན་ན་རྟོག་པ་དང་ལྡན་པའམ། །འོན་ཏེ་རྟོག་པ་མེད་ཀྱང་གཏོང༌། །སངས་རྒྱས་རྟོག་པ་ཡོད་མེད་ཅིང༌། །མི་རྟོག་པ་ཡིས་གཏོང་བའམ། །ནོར་བུའི་དཔེ་ཡང་བདེན་པ་མིན། །གཏོར་ལེན་རྫས་དང་ཕན་པ་ནི། །སངས་རྒྱས་དག་ལ་གྲུབ་པ་མེད། །གཏོང་ན་སྦྱིན་པ་མི་གྲུབ་ལ། །མི་གཏོང་ན་ཡང་སྦྱིན་པ་མིན། །དེས་ན་གཅིག་གམ་ཐ་དད་དམ། །གྲུབ་དང་མ་གྲུབ་འབྲེལ་མེད་པར། །ལྷན་ཅིག་ཡོད་ཅེས་བརྗོད་མོད་ཀྱང༌། །བདག་ཉིད་གཅིག་པར་གྲུབ་པ་མེད། །དེ་ལས་བྱུང་བའི་འབྲེལ་བར་འདོད། །གཏོང་བ་པོ་ལས་རྫས་བྱུང་དག །ལེན་པ་དག་ལས་རྒྱུ་འབྲས་གང༌། །སོ་སོར་གྲུབ་ནའང་འབྱུང་བ་མིན། །མ་གྲུབ་པ་ལའང་འབྱུང་བ་མེད། །རྒྱུ་འདི་འབྲས་མེད་འབྲས་བུ་ཞིག །འབྲས་བུ་ཡིན་ན་ངོ་བོ་ཉིད། །གང་དང་འབྲེལ་ནས་འབྱུང་བར་འདོད། །རྒྱུ་ཡོད་པ་དང་རྒྱུ་མེད་པ། །གཅིག་དང་མི་གཅིག་དེ་ལས་གཞན། །འབྱུང་བའང་རིག་པ་མ་ཡིན་ནོ། །བདག་ནའང་མ་འབྲེལ་གཞན་ཡིན་ནའང༌། །འབྲེལ་བ་ཡོད་པ་མ་ཡིན་ནོ། །ཕན་མེད་གནོད་མེད་མ་ཡིན་ནམ། །བརྗོད་པ་དོན་མེད་མ་ཡིན་ནམ། །རྟེན་འབྲེལ་མེད་པ་མ་ཡིན་ནམ། །རྟེན་འབྲེལ་འདོད་པའང་མི་འཐད་དེ། །རྒྱུ་རྐྱེན་འབྲས་བུ་གཅིག་པའང་མེད། །གཅིག་ལ་གང་ལ་གང་བརྟེན་ཡིན། །རྒྱུ་ཡིན་རྐྱེན་འབྲས་མེད་པ་གཉིས། །དེ་བཞིན་རེ་རེ་བདེན་པ་མིན། །རྒྱུ་རྐྱེན་འབྲས་མེད་གང་ལ་བརྟེན། །གྲུབ་མི་འགྱུར་དང་འབྲས་བུ་མེད། །འགྱུར་དང་འབྲས་བུ་ཡོད་ནའང་སྐྱོན། །མེད་ནའང་དེ་ལས་འབྱུང་བ་མེད། །དེ་ལས་གཞན་པའི་སྦྱིན་པ་གང༌། །ཆོས་དང་བྱམས་པའི་སྦྱིན་པ་ཡང༌། །དེ་ལྟར་སྤྱད་དང་ཕན་མི་ཕན། །རྒྱལ་བ་རྣམས་དང་ངན་འགྲོ་ལ། །རིགས་པས་བདག་ཉིད་གཅིག་པ་དང༌། དེ་ལས་བྱུང་བའི་འབྲེལ་བ་ནི། །གྲུབ་མེད་དེ་ལ་བློ་མི་གཏད། །དེ་བཞིན་རྒྱལ་བའི་བསླབ་པ་ཡང༌། །འབྲེལ་བདག་ཀྱང་སྔོན་ལྟར་མེད། །བསྲུང་བྱའི་སྡོམ་པ་རྩ་བ་དང༌། །ཡན་ལག་བཅས་པའི་སྤང་བྱ་རྣམས། །དེ་ལས་ལོག་པའི་དགེ་བ་ཡིས། །གཅིག་གམ་ཐ་དད་བརྟག་བྱའོ། །སྡོམ་པ་རྩ་བ་ཡན་ལག་རྣམས། །སེམས་ཡིན་སེམས་བྱུང་ལུས་བྱུང་ངག །ངག་ལས་བྱུང་ངམ་གཞན་ཞིག་ལས། །བྱུང་བ་དག་ཏུ་འདོད་སྲིད་ཀྱང༌། །སེམས་དེ་སྲུང་བའི་སྡིག་ཡིན་ན། །ངོ་བོ་སྡིག་པའི་རང་བཞིན་དེ། །དགེ་བ་ཅན་དུ་གྱུར་བར་དཀའ། །འགྱུར་བར་འདོད་ཀྱང་སེམས་དེ་ལ། །སྒྱུར་བ་བྱེད་དང་བསྒྱུར་བ་དང༌། །རང་གི་ངོ་བོ་གསུམ་དུ་ཐལ། །གསུམ་ཡིན་གཞི་དང་མི་འགྱུར་གསུམ། །གསུམ་དུ་གང་གིས་ཤེས་པར་འགྱུར། །སེམས་དེ་མཐོང་བ་ཡོད་པ་ཡིན། །མིག་གིས་མིག་མཐོང་མེད་པའོ། །སེམས་བྱུང་མི་བདེན་སེམས་མེད་ཕྱིར། །སེམས་ཡོད་ནའང་སེམས་སུ་གྲུབ་པའི་ངོ་བོ་ལ། །རྐྱེན་ལས་འོངས་པ་སྲིད་པ་མིན། །རྒྱུ་མེད་རྐྱེན་ལས་འབྲས་བྱུང་ན། །བེམས་པོ་དག་ལས་ཅིས་མི་འབྱུང༌། །སེམས་ཅན་རྒྱལ་བའི་སྨོན་ལམ་གྱིས། །འཁོར་བ་གཅིག་ཀྱང་མེད་གྲོལ་རིགས། །རང་གི་ངོ་བོ་སེམས་ཡིན་ལ། །དྲི་མ་སེམས་ལས་བྱུང་ཞེ་ན། །ངོ་བོ་འགྱུར་རམ་མ་འགྱུར་ལས། །དེ་ཡང་རིགས་པ་མ་ཡིན་ནོ། །ངོ་བོ་དེ་ལ་ཕན་པ་དང༌། །གནོད་པ་དག་ཀྱང་རིགས་པ་མིན། །ལུས་ངག་གཞན་ལས་བྱུང་བ་ཡང༌། །འདོད་པ་མི་དགག་བདེན་པ་ནི། །མེད་ཅིང་རིགས་པ་མང་དུ་བསྟན། །དེ་ཡང་འཐད་པར་མ་གྲུབ་པའོ། །སེམས་དེ་དྲི་ཅན་ཡིན་ཞེ་ན། །དྲི་མ་གཞན་གྱིས་བསལ་དུ་མེད། །དེ་ཉིད་དག་ན་གཞན་གྱིས་ཀྱང༌། །དྲི་མ་བསྒོ་བ་རིགས་མ་ཡིན། །དག་ཀྱང་འབྱུང་ན་ཐུག་མེད་དང༌། །ཕན་མེད་སྔོན་དུ་བརྟན་སྐྱོན་ཡོད། །དེས་ན་རྒྱུ་དེ་མ་གྲུབ་ན། །དེ་ཡི་འབྲས་བུ་ཇི་ལྟར་འགྲུབ། །རྩ་བ་དང་ནི་ཡན་ལག་ཏུ། །གྲུབ་བམ་མ་གྲུབ་དཀའ་བར་གནས། །གྲུབ་ནའང་གསར་པས་སྤོང་བ་མེད། །མ་གྲུབ་སྤང་ལ་དགོས་པ་མེད། །སྡིག་ཡིན་པས་ཀྱང་མི་སྤོང་སྟེ། །མིན་ཡང་སྤང་བའི་དགོས་པ་ཅི། །དེ་བས་སྡིག་པའི་རྩ་ལག་དང༌། །སྤོང་དང་སྤང་བྱ་ཡོན་ཏན་མེད། །རྒྱུ་ལ་མེད་པར་ཡོན་ཏན་ཀྱང༌། །འབྲས་བུ་ལུས་ངག་ཡིད་གསུམ་ལ། །འོང་བ་མི་འཐད་བདེན་པ་མིན། །སྡོམ་པའི་རྒྱུ་མེད་རྐྱེན་མེད་པར། །སྡོམ་པའི་ཡོན་ཏན་འབྲས་བུ་མེད། །གལ་ཏེ་སྡོམ་པའི་ཡོན་ཏན་ཅན། །སྐྱེད་པར་བྱེད་པ་ཡིན་ཞེ་ན། །ལྟོས་པ་ཡོད་དང་མེད་པས་ཀྱང༌། །སྐྱེ་དང་འཕེལ་བར་རིགས་པ་མིན། །ངོ་བོ་ཡོན་ཏན་ཅན་ཡིན་ལ། །བསྐྱེད་དགོས་པ་དང་སྐྱེ་བ་མིན། །ངོ་བོ་མེད་ནའང་འོང་བ་མེད། །མི་འཐད་སྐྱོན་རྣམས་གོང་འདྲ་བ། །བདེན་ཏེ་དེ་ལས་ལས་ལྷག་པའི། །དགེ་བའི་ཆོས་རྣམས་བསྡུ་བར་འདོད། །སྡིག་འཛད་པ་དང་དགེ་བ་འཕེལ། །སངས་རྒྱས་བསྟན་ལ་དོན་ལྡན་ཡིན། །གལ་ཏེ་ལས་དེ་ལྷག་པ་ན། །ཆད་པ་གང་ལ་ལྟོས་པ་ཡིན། །ཆད་ན་ལྷག་པ་རྙེད་མ་ཡིན། །མ་ལྷག་ན་ཡང་ཁས་བླང་ཞིག །ལྷག་རྒྱུ་རྐྱེན་དང་འབྲས་བུར་བཅས། །རིག་པའི་ངོ་ལ་གྲུབ་མ་ཡིན། །དགེ་ཆོས་རྣམ་པར་སྡུག་པ་ཡང༌། །དགེ་དང་ཆོས་དང་སྡུད་པ་ལ། །ལྟོས་སོགས་སྐྱོན་དག་དེ་ལའང་མང༌། །དེ་སྤངས་སྐྱོན་མེད་དག་ཀྱང་མིན། །དེ་མ་གྲུབ་པར་སྡིག་ཟད་དེ། །ཡོན་ཏན་སྐྱེ་བར་ཤིན་ཏུ་དཀའ། །སངས་རྒྱས་གྲུབ་ན་བསྟན་པ་བདེན། །མ་གྲུབ་བསྟན་པ་གནས་མེད་ཅིང༌། །ཁྱོད་ལ་དོན་ལྡན་ཡོང་མིན་པས། །དེ་རྩོད་དོན་མེད་ཁོ་ན་ཡིན། །རྒྱལ་བའི་བསླབ་པ་གཞན་གྱི་དོན། །གཞན་སྐྱབས་པ་ལས་ཆོས་མེད་དེ། །དེ་ཡི་དྲིན་གྱིས་བདག་གྲོལ་བས། །གཙོ་བོར་འགྲོ་བའི་དོན་ལ་འཇུག །འདོད་པ་མི་འགེགས་བདེན་པ་དཔྱད། །གཞན་ཉེས་འགྲོ་བ་སོ་སོར་གྲུབ། །བདག་དང་གཞན་ཡང་སོ་སོ་ན། །སོ་སོའི་དོན་དེ་འགྲུབ་པར་དཀའ། །བདག་ཀྱང་གཞན་དུ་མི་འགྱུར་ལ། །གཞན་ཡང་བདག་ཏུ་འགྱུར་བ་མིན། །མ་འགྱུར་གཞན་དུ་བྱེད་པའང་མེད། །འགྱུར་ནའང་བྱ་བ་བཏུབ་མ་ཡིན། །བདག་གཞན་རྒྱུད་དག་སོ་སོ་དང༌། །གཅིག་པ་གང་ཡིན་མ་ཡིན་ལྟར། །གཞན་དོན་གཅིག་དང་ཐ་དད་དུ། །འདོད་པ་སྲིད་ཀྱང་གྲུབ་པ་མེད། །བདག་གིས་བྱས་པས་གཞན་ལ་ཕན། །གནོད་པ་གཉིས་ཀར་རིགས་མ་ཡིན། །དེ་ལྟར་གཞན་གྱིས་བྱས་པ་ཡང༌། །བདག་ལ་ཕན་དང་གནོད་མེད་དེ། །རྒྱལ་བ་དང་ནི་དམྱལ་བའི་དཔེ། །དེ་ལ་འཐད་པ་ཡོད་པ་མིན། །བཟོད་པའང་དེ་བཞིན་ཕན་པ་མེད། །བདག་དང་བཟོད་པ་མི་བཟོད་རྒྱུ། །གཅིག་གམ་ཐ་དད་གང་ཡིན་ཡང༌། །བཟོད་མེད་ཕན་པ་དག་ཀྱང་མེད། །དེ་ལས་གཞན་པའི་བཟོད་པ་དང༌། །དེ་ཡི་ཡོན་ཏན་དག་ཀྱང་མེད། །སོ་སོར་མ་གྲུབ་འདུས་པ་ཡང༌། །དཔེར་ན་བྱེ་མ་འདུས་པ་བཞིན། །མར་མེ་རྒྱུ་དང་བྲལ་བའི་སྐྱོན། །བཟོད་པའང་དེ་ལྟར་ཡོད་པ་མིན། །འོན་ཏེ་བདག་ཉིད་ཡོད་པ་དེ། །བཟོད་པ་ཅན་ནམ་གལ་ཏེ་ཞིག །བཟོད་མེད་གང་གིས་བཟོད་པར་བྱེད། །གཉིས་ཀ་བཟོད་པ་ཅན་དེ་མིན། །དེ་ལས་གཞན་པའི་བཟོད་པ་ཡང༌། །སྲོན་པར་བྱེད་པའང་མེད་པར་ངེས། །མེད་ནའང་བཟོད་པ་གང་གིས་བཟོད། །དེ་ཡང་རིགས་པ་མ་ཡིན་ནོ། །བདག་མེད་པ་ཡི་བཟོད་པ་དང༌། །ཡོད་དང་དེ་ལས་གཞན་པ་ཡི། །བཟོད་པ་ཇི་ལྟར་རིགས་པ་ཡིན། །བཟོད་པ་མེད་པའི་བཟོད་པ་ཅི། །དེ་ལྟར་བཟོད་པ་མེད་ན་ཡང༌། །བཟོད་པ་པོ་མིན་མི་བཟོད་ཡིན། །བཟོད་དང་བཟོད་པ་པོ་མིན་པའི། །མི་བཟོད་པ་ཡང་རིགས་པ་མིན། །ཚིག་རྩུབ་བརྙས་དང་འབྱུང་བ་དང༌། །སྟག་སྦྲུལ་རྐུན་པོ་རྐྱེན་དག་གིས། །ལུས་དང་སེམས་ལ་མི་བདེ་བའི། །གནོད་པ་དེ་ལ་མི་བཟོད་དོ། །གལ་ཏེ་ཚིག་དེ་དག་ཉིད་ཀྱིས། །ལུས་དང་སེམས་ལ་མི་གནོད་ཅིང༌། །ངག་ལའང་གནོད་པ་ཡོད་པ་མིན། །དེ་ལས་གཞན་པ་གནོད་པ་ཅི། །བརྙས་ལའང་དེ་བཞིན་མི་བཟོད་པའི། །རྒྱུ་ཡང་ཡོད་པ་མ་ཡིན་ཏེ། །འབྱུང་སོགས་དག་གི་གནོད་པ་དག །ལུས་ངག་ཡིད་ལའང་གྲུབ་པ་མེད། །ལུས་ངག་ཡིད་གྲུབ་ངོ་བོ་འཛིན། །དེ་ལ་གནོད་པ་ག་ལ་ཡོད། །ལུས་སོགས་མ་གྲུབ་བཟོད་པ་དང༌། །མི་བཟོད་པ་ཡང་གྲུབ་པ་མེད། །ཆོས་ཀྱི་བར་ཆད་གེགས་བྱེད་པའི། །མི་བཟོད་པ་མེད་བཟོད་པར་རིགས། །ཆོས་དེ་ཡོད་ན་དེས་མི་འཕྲོག །མེད་ན་དེས་ཀྱང་ཁྱེར་བ་མེད། །རང་ཉིད་ཆོས་ལྡན་མི་བཟོད་ཅིང༌། །མི་ལྡན་པ་ལའང་མི་བཟོད་ལ། །དེ་ལས་གཞན་པའང་བཟོད་ཡོད་མིན། །བཟོད་དང་ཆོས་ལྡན་ཆོས་མི་ལྡན། །ཐ་དད་དག་གམ་གཅིག་པར་ནི། །ཡོད་མིན་མི་བཟོད་བཟོད་ལས་འདས། །འབྱུང་སོགས་ངོ་བོར་གྲུབ་པ་ན། །རང་རང་ངོ་བོ་མི་འགྱུར་བས། །གནོད་པ་བྱས་པ་བྱེད་པ་མིན། །མ་གྲུབ་པ་ཡང་རྒྱུ་མེད་པས། །གནོད་མེད་བཟོད་མེད་ཡོད་པ་མིན། །ཚིག་དང་བརྙས་པའང་དེ་འདྲར་ཟད། །གཞན་ཡོད་གཞན་གྱི་ངོ་བོ་ཡིས། །བདག་ལ་གནོད་པ་མ་ཡིན་ལ། །གཞན་མ་གྲུབ་ན་མི་བཟོད་ཅི། །དེ་བས་བཟོད་པ་རང་མ་གྲུབ། །བཟོད་པའི་ཡོན་ཏན་ཡོད་པ་དང༌། །མེད་པའི་སྤང་བ་དག་ཀྱང་མིན། །བདག་ཀྱང་གྲུབ་དང་མ་གྲུབ་ཀྱིས། །བཟོད་དང་མ་བཟོད་ཡོད་པ་རྫུན། །བདག་དང་མི་བཟོད་པ་རྐྱེན་དང༌། །བཟོད་པའི་ངོ་བོ་སོ་སོ་དང༌། །གཅིག་མིན་པ་དང་བར་མེད་པས། །བཟོད་དང་མི་བཟོད་གྲུབ་པ་མེད། །དེ་ལྟར་བཟོད་པ་པོ་དང་བཟོད། །མི་བཟོད་པ་ཡི་རྒྱུ་མེད་ཅིང༌། །བཟོད་པའི་འབྲས་བུའང་རྒྱུ་མེད་པས། །འདོད་པ་མི་དགག་གྲུབ་པ་རྫུན། །བཟོད་པའི་འབྲས་བུར་མཐོང་བ་དེས། །འབྲས་བུ་བདེན་ཀྱང་རྒྱུ་རྐྱེན་རྫུན། །རྒྱུ་རྐྱེན་རྫུན་ལས་འབྲས་བུའང་རྫུན། །དེ་ལས་ཐམས་ཅད་རྫུན་པས་མེད། །བཟོད་ལ་རེ་དང་དོག་པ་དག །ནམ་ཡང་བྱ་བར་རིགས་པ་མིན། །འབྲས་བུ་སྔོན་དུ་མ་གྲུབ་ན། །མི་འགྲུབ་ཆུ་ལས་མར་མི་འབྱུང༌། །སྔོན་ཡོད་ཉམས་པ་རིགས་པ་མིན། །གལ་ཏེ་ཉམས་ན་ཕྱིས་ཀྱང་འཇིག །མ་དྲན་ཐབས་ལ་གནོད་མི་གཏོང༌། །བདག་དང་བཟོད་པ་མི་བཟོད་རྒྱུ། །མ་གྲུབ་བསྲན་པའི་བཟོད་པ་མེད། །དེ་ལས་བྱུང་བའི་འབྲས་བུ་ཡང༌། །གྲུབ་པར་འདོད་ཀྱང་ངོ་བོ་མེད། །ངོ་བོ་མེད་པས་བསྲན་བཟོད་རྫུན། །དེ་ལྟར་བདག་དང་བཟོད་པ་དང༌། །མི་བཟོད་པ་ཡི་རྒྱུ་དང་རྐྱེན། །ཚིག་རྩུབ་བརྙས་དང་འབྱུང་སོགས་ཀུན། །སོ་སོ་དག་གམ་ལྷན་ཅིག་པར། །གཏན་ནས་གྲུབ་པ་ཡོད་མིན་ལ། །དེ་ལྟར་དཔྱད་ནས་བཟོད་དོ་ཞེས། །བརྗོད་པ་རྣམས་ནི་བླུན་པ་སྟེ། །ནམ་མཁའི་མེ་ཏོག་མཐོང་མེད་ཕྱིར། །དེ་ལྟར་རྒྱུ་རྐྱེན་རྟེན་མེད་ན། །འབྲས་བུ་བརྟེན་དུ་ག་ལ་ཡོད། །བཟོད་པ་བཟོད་མེད་རྒྱུ་རྐྱེན་མེད། །དེ་ལས་འབྲས་བུ་མ་རེ་བཟང༌། །བསམ་གཏན་དག་ཀྱང་དེ་བཞིན་ཏེ། །བསམ་དང་བསམ་པ་པོ་ཉིད་དང༌། །བསམ་དང་མི་བརྟན་པ་དག་རྒྱུ། །སྔར་བཞིན་མ་གྲུབ་དེ་འབྲས་རྫུན། །འོན་ཀྱང་ཡིད་བརྟན་ཉོན་མོངས་འགག །ཡོན་ཏན་རིམ་པས་འཕེལ་བྱེད་ཅིང༌། །བསམ་གཏན་ངོ་བོ་དྲི་མེད་པས། །རྡོ་རྗེ་ལྟ་བུའི་ས་ལ་སྤྱོད། གལ་ཏེ་ཡིད་བརྟན་དགག་མི་བྱ། །ཡིད་མེད་བརྟན་ནམ་མེད་པ་བརྟན། །དེ་ལས་གཞན་པའི་བརྟན་པ་ཡང༌། །སྔར་བསྟན་ཟིན་ཏེ་བདེན་པ་མེད། །ཉོན་མོངས་ཡིད་མེད་གང་ལས་སྐྱེ། །སྒྲིབ་པ་དག་ཀྱང་ཡོད་པ་མིན། །ཉོན་མོངས་འདོད་ཆགས་ཉོན་མོངས་པས། །འདོད་པ་ལ་ནི་སེམས་གཡེང་སྟེ། །དེ་ལས་འཁོར་བར་གཡེང་པ་དང༌། །ཐར་དང་མཐོ་རིས་ཤིན་ཏུ་ཟད། །ཉོན་མོངས་པ་ལས་ཆགས་པ་སྐྱེ། །ཉོན་མོངས་ཆགས་པ་ཆགས་པ་པོ། །ཆགས་པ་པོ་ཡིན་ཆགས་པ་མེད། །ཆགས་པ་ཡིན་ན་ཆགས་པ་པོ། །མེད་པའི་ཆགས་པ་གང་ཡིན་ཆགས། །ཉོན་མོངས་ཡོད་དང་མེད་པས་ཀྱང༌། །ཆགས་པ་པོ་དང་ཆགས་པ་དང༌། །དེ་མེད་དེ་ལས་གཞན་པའང་མེད། །དེ་བས་ཆགས་སྤང་ཆགས་པ་པོ། །ཉོན་མོངས་གྲུབ་པ་ཡོད་པ་མིན། །གལ་ཏེ་ཉོན་མོངས་སྐྱེ་བ་ཡི། །ཡུལ་དེ་ཉིད་པས་གཡེང་ཞེ་ན། །ཉོན་མོངས་ཡུལ་ལ་ཡོད་པའམ། །བདག་ལ་ཡོད་པས་གཡེང་བ་སྟེ། །ཡུལ་ལ་ཡོད་ན་གནོད་པ་མིན། །ཡུལ་ཡང་འགྲོ་བ་བཟང་མོ་ཞེས། །རིགས་པས་གྲུབ་པ་གཏན་མེད་ན། །རྒྱུ་མེད་པ་ཡིས་འབྲས་མི་འབྱུང༌། །གལ་ཏེ་ཡོད་ནའང་མོ་ཉིད་ལ། །ཆགས་པས་ཉོན་མོངས་ཅིས་མ་ཡོད། །རང་ཡོད་རང་ལ་མི་གནོད་པར། །གཞན་གྱིས་གཞན་ལ་གནོད་པ་མིན། །རང་གི་ངོ་བོ་གྲུབ་པ་དང༌། །མ་གྲུབ་པས་ན་གནོད་གཡེང་མིན། །བདག་ལ་གལ་ཏེ་གནོད་གཡེང་ན། །བདག་ལ་ཡོད་ན་བསལ་དུ་མེད། །མེད་ན་དགོན་པའི་གནས་མི་དགོས། །དེ་ལས་གཞན་པ་གཡེང་བ་མེད། །མེད་ཀྱང་གཡེང་ན་ཕན་པ་དང༌། །ཐུབ་པ་མེད་པར་ཅིས་མ་སོང༌། །ཡོད་པ་བསལ་དུ་བཏུབ་པ་མེད། །མེད་དང་ལོ་ཕུར་བ་དག་དང༌། །གཞན་ལ་རག་ལས་པ་དག་གིས། །བདག་ཅེས་ངོ་བོར་གྲུབ་པ་རྫུན། །གཟུགས་བརྩེགས་ཡུལ་རྣམས་དེ་བཞིན་ཏེ། །ངོ་བོ་རང་རང་ལ་མེད་ཅིང༌། །ཡུལ་གཞན་ལ་མེད་སེམས་ལ་མེད། །སྐད་ཅིག་པ་མེད་གོ་སྐབས་མེད། །གཡེང་དང་བརྟན་པ་དག་མེད་ཅིང༌། །དེ་ལས་ཐོབ་པའི་འབྲས་བུ་མེད། །དགོན་པ་དག་ནའང་མི་གཡེང་འདི། །ཡོད་པ་མ་ཡིན་སྐྱོན་མང་སྟེ། །དཀྱུས་མ་དགོས་མེད་དོན་རྣམས་ནི། །སྔར་གྱི་རིགས་པ་དག་དང་མཚུངས། །མི་གཡེང་པ་དེ་དགོན་པ་ལས། །ཐོབ་པ་མི་དགག་བདེན་པ་དཔྱད། །དགོན་པ་མི་གཡེང་རྒྱུ་དག་དང༌། །རྐྱེན་དང་འབྲས་བུ་འཐད་པ་མིན། །གཡེང་རྒྱུ་བུད་མེད་ངོ་བོ་ལ། །ཡོད་དང་མེད་པས་མི་གནོད་ལྟར། །དགོན་པ་མི་གཡེང་བ་ཡི་རྒྱུ། །ཡོད་དང་མེད་པས་གཡེང་བ་ལ། །ཕན་དང་གནོད་མེད་གཡེང་བ་དང༌། །མ་ཡེང་བ་གཉིས་མི་འདྲེ་ཕྱིར། །ཡོད་ན་དགོན་པའི་ཡོན་ཏན་ཏེ། །རྒྱལ་བའི་ཡོན་ཏན་འགྲོ་བ་ལ། །མེད་བཞིན་སྡུད་པས་འཕོ་མི་འགྱུར། །མེད་ཀྱང་འཕོ་ན་དགོན་པ་ཅི། །དེ་བས་ཡོད་མེད་ཕན་གནོད་མེད། །འདུ་འཛིས་གཡེང་བ་མ་ཡིན་ཏེ། །འདུ་འཛི་ཉིད་ལ་གཡེང་ཡོད་ཅིང༌། །དེ་ཉིད་གཡེང་ཡིན་བདག་ཉིད་ཅི། །དེ་མིན་དེ་ལ་མིན་པ་ཡིས། །བདག་ལ་གནོད་པ་ཇི་ལྟར་འགྱུར། །བར་ཡོད་བས་ཀྱང་མི་གནོད་ལ། །བར་མེད་ན་ཡང་འདྲེས་ཟིན་ནོ། །འདྲེས་པ་མེད་པ་ཡོད་མ་ཡིན། །སོ་སོ་ཡིན་ནའང་མི་འདྲེ་ལ། །མེད་ནའང་འདྲེ་བ་ཡོད་པ་མིན། །བདག་ལའང་ཡོད་མེད་ཅིས་མི་གཡེང༌། །ཡོད་པ་མི་སོལ་གཡེང་བ་ལ། །གཞན་གྱིས་བདག་ལ་གནོད་པ་མེད། །བདག་གཡེང་གཞན་གཡེང་སོ་སོ་བས། །ཕན་གནོད་མེད་པར་ཅིས་མ་སོང༌། །གནོད་ན་སྡིག་ཅན་གཉིས་འདྲེས་ནས། །འབྲས་བུ་གང་དང་གང་ལ་སྨིན། །འདོད་པ་སྲིད་ཀྱང་འཐད་པ་མིན། །བདག་ལ་གཡེང་ཡོད་གཞན་གནོད་ན། །ཐར་པ་རེ་མེད་གཞན་སྐྱོན་ཏེ། །འཁོར་བ་སངས་རྒྱས་ཐམས་ཅད་ལ། །གནོད་པར་འགྱུར་ཏེ་གཞན་པས་ན། །དེ་བཞིན་འབྱོར་པས་གཡེང་བ་མིན། །སྔར་བཞིན་གཉིས་ཀ་གཡེང་བའི་རྒྱུ། །ཡོད་དང་མེད་ལས་གཞན་མེད་དེ། །དེ་ཡིས་ཕན་དང་གནོད་མེད་མོད། །མི་གཡེང་རྫས་ཀྱིས་གཡེང་བ་མིན། །གཡེང་ལ་གཡེང་བས་གནོད་པ་མིན། །རྫས་ལ་བདག་དང་གཡེང་བ་དག །གཅིག་གམ་ཐ་དད་རྒྱུ་འབྲས་དག །གྲུབ་མ་གྲུབ་དང་ལྟོས་པས་མིན། །བསམ་པ་དག་དང་བསམ་པ་པོ། །གཡེང་དང་གཡེང་བའི་རྒྱུ་རྐྱེན་དང༌། །རྟེན་དང་བརྟེན་པ་པོ་ཉིད་དང༌། །བསམ་གཏན་རྒྱུ་རྐྱེན་ལྟོས་མེད་པས། །དེ་ལས་བྱུང་བའི་ཡོན་ཏན་མེད། །དེ་ལྟས་བུད་མེད་འབྱོར་པ་དང༌། །འདུ་འཛི་འཁོར་གྱིས་ཅི་གཡེང་འགྱུར། །འཁོར་དང་བདག་ལ་གཡེང་བའི་རྒྱུ། །རྒྱུ་རྐྱེན་འབྲས་བུ་སྔར་དང་འདྲ། །དེ་ལྟར་ཤེས་པས་དགོན་པ་དང༌། །གཅིག་པུར་བཀྲེན་པའི་ཡོན་ཏན་ཅི། །རྒྱུ་རྐྱེན་འབྲས་བུ་འབྱུང་བ་མེད། །བསམ་གཏན་དོན་མེད་ཁོ་ནར་བས། །གཡེང་ན་བསམ་པ་བརྟན་མ་ཡིན། །མ་གཡེང་བསམ་གཏན་བཙལ་མི་དགོས། །འོན་ཀྱང་བརྩོན་པས་དགེ་བསྐུལ་ནས། །ཐར་པ་དང་ནི་ཐམས་ཅད་མཁྱེན། །དེ་ཡིས་ཉེས་པ་ཀུན་སྤངས་ཤིང༌། །གོང་ནས་གོང་དུ་ལམ་བརྒྱུད་ནས། །ཐོབ་དང་འཐོབ་པར་ལུང་ནས་བསྟན། །འདི་ལ་ཐེ་ཚོམ་ཡོད་མ་ཡིན། །བརྩོན་འགྲུས་རྒྱུའམ་འབྲས་བུ་འམ། །རྒྱུ་འབྲས་མིན་པའི་དེ་ལས་གཞན། །འདོད་པ་མི་འགེགས་བདེན་པ་མེད། །རིག་པ་དེ་ལྟ་བལྟ་བར་བྱ། །རྒྱུ་ནི་འབྲས་བུ་མ་ཡིན་ཏེ། །འབྲས་བུ་མེད་པ་ཅི་ཡི་རྒྱུ། །འབྲས་བུ་ཡིན་ན་རྒྱུ་མེད་དེ། །རྒྱུ་མེད་འབྲས་བུ་གང་ན་ཡོད། །རྒྱུ་དང་འབྲས་བུ་མེད་པ་ཡི། །རྐྱེན་གཞན་དག་ལས་གྲུབ་པའམ། །རྐྱེན་གྱིས་བསྐྱེད་དང་བསྒྱུར་བ་ནི། །འདོད་པ་སྲེད་ཀྱང་འགྲུབ་པ་མེད། །འོན་ཏེ་བརྩོན་འགྲུས་རྒྱུ་ཡིན་ན། །རང་ལ་རྒྱུ་མེད་རྒྱུར་མི་རུང༌། །གཞན་ལ་མེད་ན་ཕན་མི་ཐོགས། །ཡོད་ན་ཕན་གདགས་དགོས་པ་མེད། །གྲོགས་ཀྱང་མི་བྱེད་གྲོགས་མེད་པས། །བསམ་གཏན་ལ་སོགས་སོ་སོ་ལ། །རྒྱུ་རྐྱེན་འབྲས་བུར་མ་གྲུབ་པས། །བརྩོན་འགྲུས་གང་གིས་གྲོགས་སུ་འགྱུར། །རང་ལ་གྲོགས་དང་གྲོགས་ཡོད་ན། །བརྩོན་འགྲུས་ངོ་བོ་གཅིག་ཡིན་ལ། །གཉིས་དང་གྲོགས་དང་གྲོགས་པོར་ཤེས། །བཞི་དང་ཐུག་མེད་བརྩོན་འགྲུས་ཉམས། །སྦྱིན་དང་བསམ་གཏན་ལ་སོགས་དང༌། །བརྩོན་འགྲུས་ངོ་བོ་མ་གྲུབ་པར། །རྒྱུ་དེ་གང་རྐྱེན་བྱེད་པ་ཡིན། །བརྩོན་འགྲུས་དག་དང་བརྩོན་པ་པོ། །ལེ་ལོ་དག་ནི་གྲུབ་མ་གྲུབ། །མ་གྲུབ་བརྩོན་པས་འགྲུབ་པ་མེད། །གྲུབ་ན་གང་ལ་ལྟོས་ཏེ་ཡོད། །མེད་ལྟོས་མེད་པས་ཡོད་པ་འགག །གལ་ཏེ་བརྩོན་པས་ཐོབ་ཅེ་ན། །ཕ་རོལ་ཕྱིན་དྲུག་དག་ལས་གཞན། །ཐོབ་པའི་དོན་དེ་ཇི་ལྟར་ན། །ཕྱིན་དྲུག་ཐོབ་པའི་རྒྱུ་འབྲས་མེད། །གཞན་མེད་ལྟོས་མེད་ངོ་བོའང་མེད། །མེད་ལ་སྐྱེ་འགྲིབས་ཐོབ་པའང་མེད། །ཐོབ་པའི་ངོ་བོ་ཡོད་ཅེ་ན། །བདག་གམ་གཞན་ནམ་གཉིས་ཀ་ཞེས། །བདག་ནི་གྲུབ་ནས་ཐོབ་པའམ། །མ་གྲུབ་པ་ལས་མི་འདའ་སྟེ། །གཉིས་ཀ་ལས་ཀྱང་ཐོབ་པ་མེད། །གཉིས་གཞན་ལས་ཀྱང་སྐྱེ་ཐོབ་མེད། །གཞན་ཡང་གྲུབ་དང་མ་གྲུབ་དང༌། །བདག་མེད་ལྟོས་མེད་མ་ལྟོས་མེད། །རང་རང་ངོ་བོ་ཐོབ་པ་ཡང༌། །འདོད་པ་སྲིད་ཀྱང་ཐོབ་པ་མེད། །དེ་ལས་གཞན་པ་ཐོབ་བཞིན་ནས། །ཐོབ་དང་ཐོབ་བཞིན་པ་ཡང་མིན། འཐོབ་པ་པོ་དང་ཐོབ་པའང་མིན། །དེ་ལྟར་བརྩོན་འགྲུས་ངོ་བོ་མེད། །དེས་བསྐྱེད་འབྲས་བུ་ག་ལ་ཡོད། །སྦྱིན་སོགས་ལམ་གྱི་ངོ་བོ་ལ། །ལུས་ངག་ཡིད་ཀྱི་བྱ་བ་དག །དགེ་བའི་བྱ་བར་བརྩོན་བསྐྱེད་ལས། །འབྲས་བུ་སངས་རྒྱས་ངེས་པ་ཡིན། །གལ་ཏེ་སྦྱིན་སོགས་ལམ་དེ་དག །སྦྱིན་སོགས་ལམ་ཡིན་སྦྱིན་སོགས་ཞིག །ལམ་མེད་སྦྱིན་སོགས་དགོས་པ་ཅི། །ལམ་དང་སྦྱིན་སོགས་བདེན་པ་མེད། །ལུས་ངག་ཡིད་ཀྱང་དེ་བཞིན་དུ། །སོ་སོར་གྲུབ་ན་གཞན་མི་སྒྲུབ། །གཞན་གྲུབ་རང་གི་ངོ་བོ་ཞིག །ལུས་དང་ངག་ལ་བརྟག་དཔྱད་ན། །དངོས་པོར་གྲུབ་པའང་ཡོད་པ་མིན། །རང་མ་གྲུབ་པར་གཞན་མི་གྲུབ། །སེམས་ཀྱང་མེད་ལ་སེམས་བྱུང་མེད། །སེམས་མེད་དེས་བསྒྲུབས་ཡོད་པ་མིན། །ལུས་ངག་ཡིད་དག་གྲུབ་ན་ཡང༌། །དེ་ལ་བརྩོན་པ་ཡོད་པ་མིན། །མ་གྲུབ་པར་ཡང་ག་ལ་ཡོད། །ལུས་ངག་ཡིད་ཡོད་ཡོད་ན་ཡང༌། །སེམས་ཅན་ཀུན་ལ་ཡོད་པའམ། །མེད་པ་ལུས་དང་ངག་ཡིད་ཀྱིས། །བསྒྲུབས་ཀྱང་འགྲུབ་མེད་རྒྱུ་མེད་པས། །འབྲས་བུ་འབྱུང་བར་མི་སྲིད་དོ། །བརྩོན་འགྲུས་དག་དང་དེས་བསྒྲུབས་པའི། །འབྲས་བུ་ལུས་ངག་ཡིད་མིན་ཞིང༌། །ལུས་ངག་ཡིད་ལས་ལོག་ནའང་མེད། །བརྩོན་འགྲུས་ལུས་ངག་ཡིད་མ་ཡིན། །ལུས་ངག་ཡིད་ཀྱང་བརྩོན་འགྲུས་མིན། །དེ་ལས་གཞན་མེད་འབྲས་བུའང་མེད། །སྐྱབས་པ་དང་ནི་སེམས་བསྐྱེད་པས། །གལ་ཏེ་གྲོལ་བ་ཡོད་ན་སྟོན། །ལུས་ངག་ཡིད་གསུམ་མ་གྲུབ་པར། །སྐྱབས་པ་བདེན་པ་མ་ཡིན་ནོ། །སྐྱོབ་པ་པོ་མེད་སྐྱབས་པ་གང༌། །སྐྱོབ་པ་པོ་ཡོད་སྐྱོབས་མེད་པའི། །སྐྱོབ་བཞིན་པ་ཡང་ཡོད་པ་མིན། །སྐྱོབ་པའི་རྟེན་དུ་གྱུར་པ་ཡང༌། །འབྲས་བུ་ལེགས་པའི་སྐྱབས་བདེན་པར། །སངས་རྒྱས་སྐུ་བཞི་འགྲུབ་མེད་པས། །དེས་གསུངས་ཆོས་དང་དགེ་འདུན་རྫུན། །སྐྱོབ་པ་པོ་དང་སྐྱབས་པ་ནི། །སྐྱོབ་མེད་དེ་ཡི་འབྲས་བུ་མེད། །འགྲོ་བ་འདོན་པའི་བསམ་པ་ཅན། །བྱམས་པས་སེམས་བསྐྱེད་དགག་མི་བྱ། །བདེན་པ་ཡོད་མིན་དཔྱད་པར་བྱ། །དཔྱད་པ་དག་ཀྱང་སྐྱོན་ཡོད་མིན། །བྱམས་དང་སེམས་གཉིས་གཅིག་ཉིད་དམ། །ཐ་དད་ཡིན་ན་སེམས་འགྱུར་པས། །བྱམས་པ་མེད་པར་ཅིས་མི་འགྱུར། །སེམས་མེད་བྱམས་པ་ཡིན་ཞེ་ན། །བྱམས་དེ་རྒྱུའམ་འབྲས་བུ་ཡིན། །གཉིས་ཀ་ཡིན་ན་རིགས་པ་མིན། །སྔར་བསྟན་རིགས་པས་གྲུབ་པ་མེད། །བྱམས་པར་ཤེས་པ་བྱམས་པའམ། །གཞན་ཞིག་གིས་ནི་བྱམས་པར་ཤེས། །བྱམས་པས་ཤེས་ན་བྱམས་པ་མེད། །ཤེས་པས་བྱམས་མེད་ཅི་ལ་དམིགས། །དམིགས་མེད་བྱམས་མེད་ཤེས་པའང་མེད། །ཤེས་པ་གཞན་ལས་འབྱུང་བས་ཀྱང༌། །རང་རང་ངོ་བོ་ཐ་དད་པས། །བྱམས་པ་ཤེས་པ་མ་ཡིན་ནོ། །བྱམས་དེ་བདག་ཡིན་འགྱུར་བས་ཀྱང༌། །བདག་གིས་གཞན་ལ་ཕན་མི་ཐོགས། །རང་གི་ངོ་བོ་མི་འགྱུར་ཕྱིར། །འགྱུར་ན་མི་རྟོག་པར་འགྱུར་བས། །གཞན་ལ་ཕན་ཐོགས་པ་ཡང་མེད། །དེས་ན་བྱམས་པ་བདག་ལའང་མེད། །ཡོད་ན་སྔོན་ནམ་ད་ལྟར་ཡོད། །སྔོན་ཡོད་བྱམས་པ་བསྐྱེད་མི་དགོས། །སྔོན་མེད་ད་ལྟར་སྐྱེ་བ་མིན། །རྒྱུ་མེད་འབྲས་བུ་མི་འབྱུང་ཕྱིར། །བྱམས་པ་སེམས་ཡིན་གཞན་སེམས་ཡིན། །དེས་ན་བདག་རྩོད་དོན་མེད་དེ། །བྱམས་དང་སེམས་ནི་གཅིག་པ་ཡིན། །བྱམས་སེམས་གཞན་ཡིན་གཅིག་པ་དེ། །བདག་ལ་ཅིར་བྱ་གཞན་ལ་ཅི། །གཞན་ཡིན་བདག་ལ་ཅི་ཕན་ཞིང༌། གཞན་ཉིད་ལ་ནི་ཕན་འདོགས་མིན། །གཞན་ཉིད་ཡིན་དགོས་ཐུག་པ་མེད། །བྱམས་དང་སེམས་གཉིས་སོ་སོ་ནའང༌། །བདག་ལ་མི་སྐྱེ་སེམས་མེད་པར། །བྱམས་དེ་བྱམས་པར་ཤེས་མེད་ཅིང༌། །བྱམས་ཀྱང་ཤེས་པར་འཐད་པ་མེད། །སེམས་ཡོད་ན་ཡང་བྱམས་པ་མེད། །སེམས་མེད་བྱམས་པ་བདག་ལ་མེད། །སོ་སོར་འདྲེས་མིན་མ་འདྲེས་པས། །བྱམས་དང་སེམས་གཉིས་ཐ་དད་པར། །ཤེས་པ་གཞན་ཞིག་ཡོད་ན་གསུམ། །མིན་ན་གཉིས་པོ་རང་རང་ལ། །བྱམས་དང་སེམས་གཉིས་སོ་སོ་བར། །ཤེས་པ་ཤིན་ཏུ་རིགས་པ་མིན། །སེམས་ཤེས་སེམས་མིན་ཤེས་པའི་ཕྱིར། །ཤེས་པ་སེམས་མིན་གཉིས་སུ་ཐལ། །བྱམས་པ་སེམས་ཤེས་ཡིན་པ་ཡང༌། །བྱམས་པ་ཤེས་པར་སོང་བའི་ཕྱིར། །བྱམས་དང་ཤེས་པ་གཉིས་ཀ་ཡིན། །ཐུག་མེད་རང་གི་ངོ་བོ་ཉམས། །བྱམས་པ་མེད་པའི་སྙིང་རྗེ་ཡང༌། །བསྐྱེད་པ་མི་འགེགས་སྐྱེ་བ་མིན། །བྱམས་མེད་སྙིང་རྗེ་སྐྱེ་བ་ན། །གསོད་པར་རིགས་པ་མ་ཡིན་ནོ། །བྱམས་པ་མེད་ཀྱང་སྙིང་རྗེ་བས། །རང་གི་བུ་ལྟར་སེམས་ཕྱིར་རོ། །བུ་ལ་བྱམས་པ་ཡོད་ཅེ་ན། །བྱམས་པ་ཡོད་ན་སྙིང་རྗེ་དག །སྐྱེ་བ་འགག་པ་མ་ཡིན་ཏེ། །བྱམས་པ་སྔོན་དུ་མ་བསྒྲུབས་པས། །དེས་ན་བྱམས་དང་སྙིང་རྗེ་དག །སྐྱེ་བར་འདོད་ཀྱང་སྐྱེ་བ་མིན། །སྙིང་རྗེ་དག་ཀྱང་བྱམས་པ་དང༌། །སེམས་དང་གཅིག་གམ་ཐ་དད་དང༌། །དེ་ལས་གཞན་དག་ཡིན་པའམ། །འདོད་དང་མི་འདོད་གང་རུང་སྟེ། །སྔོན་དང་འདྲ་བར་བདེན་མེད་ཅིང༌། །སྙིང་རྗེ་གྲུབ་པ་མ་ཡིན་ནོ། །གལ་ཏེ་གཞན་སྡུག་སྙིང་རྗེ་བ། །བདག་གིས་ཚོར་རམ་མ་ཚོར་བར། །མ་ཚོར་གཞན་སྡུག་མི་ཤེས་ལ། །ཚོར་ན་བདག་སྡུག་གཞན་མི་སྡུག །ཉམས་སུ་མྱོང་བ་ཚོར་བར་མིན། །མྱོང་བར་རང་ཉིད་སྡུག་པ་ཉིད། །གལ་ཏེ་ཚོར་བ་སེམས་ཡིན་ལ། །སེམས་མིན་ཚོར་བ་པོ་ཉིད་མིན། །སེམས་མེད་སྡུག་པར་གང་གིས་ཚོར། །དེ་ཉིད་མི་གཅིག་ཐ་དད་དང༌། །དེ་ལས་གཞན་པ་གང་ཡིན་ཡང༌། །སྡུག་དང་སེམས་དང་ཚོར་བ་མེད། །དེ་མེད་སྙིང་རྗེ་གང་ལ་བྱ། །བདག་དང་གཞན་གྱི་ལུས་ངག་ལའང༌། ཚོར་བ་མི་རིག་སེམས་མེད་པས། །སྙིང་རྗེ་མེད་པས་བསྐྱེད་པ་མེད། །བྱམས་དང་སྙིང་རྗེ་ལས་འདས་པའི། །དགའ་བའང་སྐྱེ་བ་ཡོད་མིན་ཏེ། །འགྲོ་བ་སྡུག་ལ་མི་དགའ་སྟེ། །བདེ་བར་དགའ་བའང་རིགས་པ་མིན། །གང་གིས་སྡུག་པ་མི་ཤེས་པར། །བདེ་བ་མི་ཤེས་ལྟོས་མེད་ཕྱིར། །དགའ་བ་དམིགས་པའི་ཡུལ་རྣམས་ཀྱང༌། །བདེ་བ་དགའ་བའི་རིག་པ་མིན། །གཞན་བདེར་བདག་དགའ་འཁྲུལ་བ་མེད། །རིག་ན་སྔོན་དུ་དགའ་བར་རིག །བདེ་དང་དགའ་བ་དུས་གཅིག་ལ། །དགའ་བ་ད་ལྟར་སྡོད་པ་ཅི། །གཞན་སྡུག་བདེ་བར་དགའ་ཞེ་ན། །སྡུག་པ་རང་བཞིན་ཉིད་ཡིན་ནམ། །འོན་ཏེ་གློ་བུར་བ་ཉིད་ཡིན། །གང་ཡིན་འདྲེས་ཏེ་དགའ་བ་མེད། །རང་བཞིན་གསལ་བ་ནུས་པ་མེད། །གསལ་ན་རང་བཞིན་ནུས་པ་མེད། །གློ་བུར་རྐྱེན་གང་དག་གིས་འབྱུང༌། །ཞི་རྐྱེན་གང་གིས་ཞི་བ་ཡིན། །རྐྱེན་མེད་དགའ་བའི་ཡུལ་ཡང་མེད། །རྐྱེན་དགོས་རང་བཞིན་ལས་བྱུང་བའི། །གློ་བུར་མི་རིགས་རང་བཞིན་འཇིག །རང་བཞིན་མེད་ན་གློ་བུར་ཅི། །བདེ་བའི་རང་བཞིན་སངས་རྒྱས་སྲིད། །སྡུག་བསྔལ་གློ་བུར་ཡོད་པ་མིན། །གལ་ཏེ་སྡུག་བསྔལ་རང་བཞིན་ནའང༌། །བདེ་བ་དགའ་བའི་ཡུལ་དུ་དཀའ། །བདག་གིས་བྱམས་པ་སྙིང་རྗེ་བས། །འགྲོ་བ་སྡུག་བསྔལ་བསལ་བ་དང༌། །བདེ་བ་ཐར་པ་ཐོབ་པའི་ཐབས། །དེ་ལ་དགའ་བས་བརྩོན་ཞེ་ན། །བདག་ཉིད་བདེ་ན་གཞན་སྡུག་ལ། །མི་ཕན་དགའ་བར་རིགས་པ་ཡིན། །བདག་ཉིད་སྡུག་ནའང་གཞན་སྡུག་ལ། །མི་དགའ་བ་ཡང་རིགས་པ་མིན། །བདག་གི་རྒྱུད་ལའང་ནུས་ཡོད་ན། །སྔོན་དུ་མི་བྱེད་ད་ལྟར་ཅི། །སྔོན་མེད་ད་ལྟར་གང་ནས་བྱུང༌། །སྔོན་ཡོད་རང་རྒྱུད་གཞན་འཕོ་མིན། །མ་འཕོས་ཕན་ཐོགས་པ་ཡང་མིན། །འཕོས་ན་ཕན་ཐོགས་པ་མེད་པར། །ཕན་པར་གྲུབ་པ་ཤིན་ཏུ་དཀའ། །འཕོས་དང་ཕན་མ་ཐོགས་པར་ནི། །བདག་གིས་འགྲོ་བའི་དོན་མ་དགའ། །འགྲོ་བར་བདེ་བ་ཡོད་པ་མིན། །འགྲོ་བ་སོ་སོར་སྡུག་ན་ཡང༌། །དགའ་བས་མི་ཕན་སྡུག་ན་ཡང༌། །མི་ཕན་དགའ་བ་བསྒོམ་ཞེས་པས། །བློ་ཆུང་ཕན་པ་ཡོད་པ་མིན། །བདག་གཞན་མི་འདྲ་འདྲེས་པས་ཀྱང༌། །ཕན་གནོད་ཡོད་པར་དཀའ་བར་བསྟན། །གསུམ་མེད་བཏང་སྙོམས་མི་འབྱུང་སྟེ། །འགྲོ་བ་སོ་སོར་སྡུག་པ་སྲིད། །བདག་གི་ལུས་སེམས་དེ་རྣམས་ལ། །སོ་སོར་མྱོང་ངམ་མ་མྱོང་བར། །མྱོང་མིན་ལུས་སེམས་དུ་མ་མེད། །མ་མྱོང་བར་ཡང་བཏང་སྙོམས་མིན། །གཞན་སྡུག་པ་ལ་བཏང་སྙོམས་མིན། །བསྣན་པའམ་རིག་པ་མ་ཡིན་ཏེ། །གཞན་བདེ་མེད་ལ་བདག་བྱེད་མིན། །ཡིན་ན་རྒྱལ་བས་མཛད་པར་ངེས། །བདག་གཞན་ཤེས་རྒྱུད་སོ་སོ་ལ། །བཏང་སྙོམས་ཕན་དང་གནོད་པ་མེད། །ཡོད་ན་ཤེས་པ་གཅིག་ཏུ་ངེས། །གཞན་དག་བདག་གྲུབ་ཡོད་མིན་པས། །བཏང་སྙོམས་ཡོད་པ་མ་ཡིན་ནོ། །ལུས་ངག་ཡིད་ཀྱི་མེད་པ་དང༌། །དེ་ལས་གཞན་པ་མ་གྲུབ་པར། །བདག་གཞན་ཡོད་པ་ཅི་ལྟ་བུ། །དེ་ལྟར་བདག་དང་གཞན་གཉིས་ཀ །མེད་པར་བཏང་སྙོམས་མེད་པ་དང༌། །སྒོམ་པ་མེད་པ་ཉིད་དུ་གསལ། །དམྱལ་སོགས་འགྲོ་བ་མ་གྲུབ་བས། །བཏང་སྙོམས་པ་ལ་བསམ་དུ་མེད། །བདག་མེད་པས་ཀྱང་སྙོམས་མཁན་མེད། །སྙོམས་པ་པོ་དང་སྙོམས་བྱ་དང༌། །དེ་ལས་གཞན་པ་མེད་པ་ཡིས། །བཏང་སྙོམས་ཡོད་པ་མ་ཡིན་ནོ། །མདོ་རྣམས་ཀུན་ཏུ་རྒྱལ་བ་ཡིས། །སེམས་བསྐྱེད་པ་ལས་འབྲས་བུ་འབྱུང༌། །སེམས་མེད་ཆོས་རྣམས་ཆུ་ཤིང་གི །འབྲས་བུ་བཞིན་དུ་འཕེལ་མེད་ཟད། །དེ་བས་སེམས་བསྐྱེད་དོན་ཆེ་བར། །རྒྱལ་བའི་བཀའ་བདེན་སེམས་བསྐྱེད་དྲན། །བདག་ཉིད་ཐམས་ཅད་མཁྱེན་ཐོབ་ཅིང༌། །གཞན་སྡུག་བདེར་བྱེད་གྲོལ་བར་བྱེད། །གལ་ཏེ་སེམས་བསྐྱེད་བདེ་བར་སྲིད། །བདག་གི་ངོ་བོ་ལུས་ངག་དང༌། །ཡིད་དང་དེ་ལས་གཞན་མེད་དང༌། །སེམས་བསྐྱེད་པོ་དེ་གང་ན་ཡོད། །སྐྱེད་པོ་མེད་པར་བསྐྱེད་པའང་མེད། །སྐྱེད་པོ་ཡོད་ན་བསྐྱེད་པའང་མིན། །བསྐྱེད་ན་སྐྱེད་པ་པོ་མིན་ནའང༌། །དེ་ལས་གཞན་པའི་སྐྱེད་པོ་བསྐྱེད། །མེད་པ་ཉིད་དུ་མ་ཤེས་སམ། །སྐྱེད་པོ་བསྐྱེད་པ་མེད་བསྐྱེད་ཅིང༌། །སྨོན་པ་ལ་ཡང་སྨོན་པར་བྱེད། །རྒྱལ་བ་བྱང་ཆུབ་སེམས་དཔའ་ནི། །སྐུ་གསུང་ཐུགས་སམ་དེ་ལས་གཞན། །གསུམ་མེད་དེ་ལས་གཞན་པའང་མེད། །འོག་བཞིན་སྨོན་པའི་རྟེན་མེད་པར། །སྨོན་པའང་རིགས་པ་མ་ཡིན་ནོ། །གལ་ཏེ་འགྲོ་དོན་ནུས་པའམ། །མི་ནུས་པ་ཡིས་སྨོན་པ་ཡིན། །ནུས་དང་མི་ནུས་གཉིས་ཀས་ཀྱང༌། །སྔོན་བཞིན་སྨོན་པའི་རིག་པ་མེད། །དེ་བཞིན་རྒྱལ་བ་སྲས་རྣམས་ཀྱང༌། །འགྲོ་དོན་མཛད་དང་མི་མཛད་ཡིན། །མཛད་དང་མི་མཛད་གཉིས་ཀས་ཀྱང༌། །སྨོན་པའི་རྟེན་ལ་རིག་པས་མེད། །དེ་བཞིན་ཕན་ནམ་མ་ཕན་པས། །སྨོན་པ་བརྫུན་པ་ཉིད་དུ་གསལ། །སྨོན་འཇུག་པ་ཡང་ཡོད་པ་མིན། །རྒྱུ་མེད་འབྲས་བུ་དཀའ་བར་གནས། །སྨོན་པ་ཡོད་ན་འཇུག་པ་མེད། །རྒྱུ་མེད་འབྲས་བུ་མེད་ཕྱིར་རོ། །བདག་མེད་འཇུག་པ་པོ་མེད་པས། །འཇུག་མེད་ཞུགས་པ་ཡོད་པ་མིན། །མ་ཞུགས་པ་ཡི་འཇུག་པ་གང༌། །ཞུགས་ན་འཇུག་པ་དག་ཀྱང་མེད། །འཇུག་པ་པོ་དང་ཞུགས་མེད་པར། །དེ་ལས་གཞན་འཇུག་ག་ལ་ཡོད། །སངས་རྒྱས་བྱང་ཆུབ་སེམས་དཔས་ཀྱང༌། །འཇུག་དང་ཞུགས་པ་དེ་ལས་གཞན། །མ་ཞུགས་མི་འཇུག་པ་དག་མིན། །དེ་ལས་འཇུག་པ་ག་ལ་ཡོད། །ཞུགས་དང་འཇུག་པས་གཞན་དག་ལ། །ཕན་པ་མ་ཡིན་བདག་ཉིད་པས། །ཕན་མིན་བདག་ཉིད་འགྱུར་བ་སྟེ། །ཕན་ཐོགས་མེད་པར་ཕན་ཐོགས་གང༌། །སྐྱབས་དང་ཚད་མེད་སེམས་གཉིས་མེད། །འགྲོ་དོན་མེད་པར་མི་ཤེས་སམ། །འགྲོ་དོན་མེད་པར་ཕྱིན་དྲུག་མེད། །ཡོད་ན་འགྲོ་བ་དྲུག་པོ་ལ། །དམྱལ་སོགས་ལུས་དང་ངག་དང་སེམས། །དེ་ལས་གཞན་པ་གང་ཡིན་ལྟོས། །དེ་ལྟར་འགྲོ་བ་མ་གྲུབ་པས། །ལམ་ཡང་གྲུབ་པ་གང་ཡིན་ཅི། །སྦྱིན་པས་ཕན་དུ་གང་ཡིན་པ། །སེར་སྣ་དག་དང་འཇུག་འགེགས་ལའང༌། །སྤྱད་ན་སྡིག་པ་ཡོད་པ་མིན། །དེ་ལས་གཞན་འགྱུར་སྡིག་པ་གང༌། །འཕྲོགས་པས་གནོད་པ་གང་ཡིན་ཏེ། །འཕྲོགས་སྡིག་བདག་ལ་ལུས་སམ་སེམས། །ངག་གམ་དེ་ལས་གཞན་པ་ཅི། །རྫས་སམ་བདག་གམ་རྫས་སམ་གཞན། །གཞན་དབང་འཕྲོགས་པ་མ་ཡིན་ཏེ། །དབང་ན་བདག་གིས་འཕྲོགས་པ་གང༌། །བདག་གིས་འཕྲོགས་པས་བདག་ཉིད་ལ། །བདག་དང་གཞན་དང་རྫས་དང་འཕྲོག །རིགས་པས་མ་གྲུབ་སྡིག་པ་མེད། །གྲུབ་ན་སོ་སོར་གྲུབ་ཟིན་དང༌། །སྡིག་མེད་པར་ཡང་མངོན་པའོ། །སྦྱིན་པའི་བསོད་ནམས་གང་ཡིན་ཅི། །བདག་ནི་ལུས་ངག་གང་ཡིན་ལ། །རྫས་ནི་སེམས་མེད་དྲན་མེད་ན། །ལེན་པ་པོ་ལ་ཕན་པའམ། །དེ་ལྟར་ཆོས་མེད་ཆོས་སྦྱིན་དང༌། །སྡུག་དང་བྱམས་དང་མགོན་མེད་སྐྱབས། །དཔྱད་པས་ཕན་དང་གནོད་མ་གྲུབ། །སྔོན་སྐྱོན་རྣམས་ཀྱིས་གནོད་པའོ། །སྲོག་བཅད་པ་ཡི་སྡིག་པ་ཡང༌། །བདག་གི་ལུས་དང་སེམས་དང་མཚོན། །གཞན་གྱི་ལུས་དང་སེམས་དང་སྡུག །སོ་སོ་ལ་མེད་འདུས་ལའང་མིན། །དེ་བཞིན་སྲོག་སྐྱབས་དགེ་བ་ཡང༌། །སོ་སོ་ལ་མེད་འདུས་ནས་མེད། །དེ་བཞིན་མི་བཟོད་ཞེ་སྡང་དེ། །སེམས་སམ་ངག་གམ་ལུས་གང་ལ། །མ་བཟོད་པ་དང་དེ་སྡིག་མེད། །བཟོད་པའི་ཡོན་ཏན་དག་ཀྱང་རྫུན། །ལེ་ལོ་གང་ཡིན་ཉེས་པ་གང༌། །བརྩོན་པ་གང་ཡིན་ཡོན་ཏན་གང༌། །གཡེང་བ་གང་ཡིན་ཉེས་པ་ཅི། །བསམ་པ་གང་ཡིན་རྟེན་ཡོད་ཅི། །མ་རིག་གང་ཡིན་འཁོར་བ་གང༌། །ཤེས་རབ་གང་ཡིན་མཁྱེན་པ་གང༌། །དེ་ལྟར་ལམ་དང་འབྲས་བུ་མེད། །དེ་ལས་བྱུང་བའི་འབྲས་བུ་གང༌། །སེམས་ཀྱི་ལམ་སྦྱོང་བ་ལས་ཅི། །སེམས་ཀྱི་ལམ་སྦྱོང་བ་ཞེས་བྱ་བ་ལས། ཐབས་ཀྱིས་མི་གྲོལ་བར་བསྟན་པ་སྟེ། །ལེའུ་གཉིས་པའོ། །
	འདི་ནི་དོན་དམ་འདི་དོན་བཅས། །རྒྱལ་བས་གསུངས་པ་བདེན་པ་ཡིན། །དེ་མིན་ཐམས་ཅད་རྫུན་པ་ཡིན། །ཁྱོད་ཀྱིས་སྨྲས་པའང་རྫུན་པ་ཉིད། །ཁས་བླངས་ངས་སྨྲས་བདེན་པ་རུ། །ནམ་ཡང་འདོད་པ་ང་ལ་མེད། །ཐམས་ཅད་རྫུན་པ་ཁོ་ན་སྟེ། །རྨི་ལམ་སྒྱུ་མ་གཟུགས་བརྙན་པས། །དེ་ལ་བདེན་མེད་རྫུན་པ་སྟེ། །རྫུན་པས་སངས་རྒྱས་མ་རྫུན་ཏམ། །རྒྱལ་བ་ཉིད་དང་འཕགས་པས་ཀྱང༌། །སངས་རྒྱས་སྐུ་ལྡན་མི་ལྡན་མིན། །དངོས་པོ་གྲུབ་དང་དངོས་མེད་མིན། །ཐམས་ཅད་མཁྱེན་དང་མི་མཁྱེན་མིན། །རྒྱུ་ལས་བྱུང་དང་མ་བྱུང་མིན། །སངས་རྒྱས་སྐྱོན་ཅན་ཡོན་ཏན་མིན། །ལྟོས་པའི་སྐྱོན་གྱིས་བཀག་པ་ཡིས། །སངས་རྒྱས་ཤིན་ཏུ་གྲུབ་པར་དཀའ། །སྟོན་པ་མ་གྲུབ་ཆོས་ཀྱང་མེད། །ཐེག་པ་གསུམ་ལ་སྟོན་པ་གསུམ། །སོ་སོར་ཡིན་པའང་སངས་རྒྱས་མིན། །གཅིག་ནའང་སྟོན་པར་རིགས་པ་མིན། །སྟོན་པ་མེད་པས་གསུངས་པ་མེད། །གསུང་ནའང་སྟོན་པ་མེད་པ་ཉིད། །སྟོན་པས་གསུངས་པ་དོར་བ་ཡིས། །སངས་རྒྱས་དག་ཀྱང་ཤིན་ཏུ་དཀའ། །ཆོས་མིན་ཆོས་ནི་དགེ་དང་སྡིག །སྡིག་ནའང་སྟོན་པའི་ཡོན་ཏན་ཅི། །མི་སྡིག་དགེ་བ་ཅི་ལ་ལྟོས། །སོ་སོ་བ་དང་འདྲེ་བ་དང༌། སྲེད་པ་དག་ཀྱང་མ་འདྲེས་དང༌། །དེ་ལས་གཞན་པའི་སངས་རྒྱས་དང༌། །ཆོས་དག་ཡོད་པ་མ་ཡིན་ན། །དེ་ཡང་ཆོས་དང་སྟོན་པ་མིན། །གལ་ཏེ་སངས་རྒྱས་ཆོས་སྐུ་ཡིན། །ཆོས་སྐུའི་ངོ་བོ་ཅི་ལྟ་བུ། །གྲུབ་ན་ཆོས་ཀྱི་སྐུ་མིན་ཏེ། །མ་གྲུབ་སངས་རྒྱས་གང་ལ་འདོད། །མ་གྲུབ་ཆོས་སྐུ་སངས་རྒྱས་ན། །འགྲོ་བ་ཐམས་ཅད་སངས་རྒྱས་སམ། །འོན་ཏེ་ཐམས་ཅད་སངས་མི་རྒྱ། །མ་གྲུབ་པ་དང་ཆོས་སྐུ་དག །ཀུན་ལ་མཉམ་དུ་གནས་ཕྱིར་དང༌། །མི་གནས་ཕྱིར་ནའང་གྲོལ་བ་མེད། །ཡོད་མེད་གཉིས་སམ་དེ་ལས་གཞན། །བསམ་པ་འཐད་པ་མ་ཡིན་ནོ། །དེ་ལས་གྲུབ་པ་གཟུགས་སྐུའམ། །ལྟོས་མེད་གྲུབ་པ་མ་ཡིན་ཏེ། །གཟུགས་སྐུའི་རྒྱུ་དེ་གང་ལས་བྱུང༌། །རྒྱུ་མེད་ཡོང་ནའང་འབྱུང་བ་མིན། །གཟུགས་སྐུ་དངོས་ན་སྔོན་དུ་ཡོད། །དངོས་མེད་ཕྱིས་ཀྱང་འོང་བ་མེད། །དངོས་མེད་པ་དེ་གཟུགས་འབྱུང་མིན། །ཡིན་ན་འགྲོ་ཀུན་ནམ་མཁར་ལྟོས། །དངོས་པོ་ལ་ཡང་དེ་བཞིན་ཏེ། །དངོས་པོ་ངོ་བོར་འཛིན་ཕྱིར་རོ། །དངོས་དང་དངོས་མེད་གཞན་པ་ལས། །གཟུགས་སུ་གྲུབ་པ་ཡོད་པ་སྨྲོས། །ལོངས་སྐུའི་མཚན་དང་དཔེ་བྱད་དེ། །རྟེན་པ་ཕུང་པོ་ལྔའམ་གཞན། །ཆོས་སྐུ་མེད་པར་མི་བརྟེན་ཏེ། །ཕུང་པོ་ལྔ་ཡོད་དངོས་པོར་གྲུབ། །དངོས་མེད་པ་ལ་ལྟོས་དགོས་དང༌། །ཕུང་པོ་ལྔ་ཉིད་ལ་བརྟེན་ནས། །དཔེ་བྱད་སོ་སོར་གྲུབ་པ་དེ། །འདུ་བར་རིགས་པ་མ་ཡིན་ནོ། །མ་འདུས་དཔེ་བྱད་ག་ལ་ཡོད། །མ་འདུས་ཡོན་ཏན་གྱིས་ཕན་ན། །སངས་རྒྱས་ཀུན་གྱི་ཡོན་ཏན་གྱིས། །འགྲོ་བ་འཁོར་བར་བདེར་སྡོད་དམ། །འདུས་ན་སོ་སོར་མ་གྲུབ་སྟེ། །སོ་སོ་མེད་པར་འདུ་བ་གང༌། །འདུས་དང་སོ་སོ་གཉིས་མེད་པའི། །དཔེ་བྱད་ཤིན་ཏུ་དཀའ་བར་གནས། །དེ་ལྟར་ངོ་བོ་མ་གྲུབ་པར། །བྱང་ཆུབ་སེམས་དཔའ་མཐོང་བ་རྫུན། །མཐོང་རྒྱུ་མེད་པར་མཐོང་ཡོད་ན། །འགྲོ་བ་གཞན་གྱིས་ཅིས་མི་མཐོང༌། །མཐོང་བྱ་མེད་ལ་མཐོང་བ་པོ། །མཐོང་དང་མ་མཐོང་གཉིས་ཡོད་ན། །མཐོང་བའི་རྒྱུ་མེད་མཐོང་བ་ཡིན། །མཐོང་རྒྱུ་མེད་པར་མཐོང་བ་ཡིན། །མཐོང་དང་མ་མཐོང་རྐྱེན་གང་གིས། །རྐྱེན་མེད་མཐོང་བ་པོ་དག་དང༌། །མ་མཐོང་བ་གཉིས་རིགས་པ་མིན། །རྐྱེན་ཡོད་མཐོང་བ་ཡོད་པ་མིན། །རྐྱེན་ལ་རག་ལས་མཐོང་བ་མེད། །མཐོང་བ་པོ་དང་ལོངས་སྐུ་ཡི། །བར་ན་མི་མཐོང་ཡོད་དམ་མེད། །ཡོད་ན་དེས་བསྒྲིབས་མི་མཐོང་ལ། །བར་མེད་དེ་གཉིས་གཅིག་ཏུ་ཐལ། །ལོངས་སྐུའི་དཔེ་བྱད་ཡོན་ཏན་དེ། །བྱང་ཆུབ་སེམས་དཔའི་ཡིན་མ་ཡིན། །ཡིན་ན་དེ་ལ་རག་ལས་མེད། །མེད་པ་ན་ཡང་འཐོབ་པ་མེད། །ཡང་ན་ཕན་གནོད་མེད་པ་དང༌། །ཐུག་པ་མེད་པ་དག་ཏུ་འགྱུར། །ལོངས་སྐུ་ལོངས་སྐུར་ཤེས་པ་སྣང༌། །དེ་ལས་གཞན་ཡིན་དཔྱད་བྱ་བ། །སྐུ་དང་སྐུ་མེད་ལྡན་བྲལ་དུ། །གྲུབ་དང་མ་གྲུབ་ཡོད་པ་མེད། །སྤྲུལ་པའི་སྐུ་ཡང་དེ་བཞིན་དུ། །གྲུབ་མ་གྲུབ་དང་རྒྱུ་འབྲས་དང༌། །ལྟོས་དང་མ་ལྟོས་དེ་བཞིན་དུ། །གཅིག་གམ་ཐ་དད་དེ་ལས་གཞན། །སོ་སོ་འདུས་དང་འདྲེས་པ་དང༌། །ཕན་ནམ་མི་ཕན་བདེན་དང་རྫུན། །གཟུགས་སྐུ་ཆོས་སྐུ་དེ་ལས་གཞན། །གྲུབ་དང་མ་གྲུབ་བསམ་མི་ཁྱབ། །སྤྲུལ་པས་འགྲོ་ལ་ཕན་ན་ཡང༌། །འགྲོ་བ་འཁོར་བའི་རིགས་པ་མིན། །གལ་ཏེ་ཕན་པ་མེད་ཅེ་ནའང༌། །མི་ཕན་ན་ཡང་སྤྲུལ་པས་ཅི། །གཟུགས་སུ་གྲུབ་ན་སྤྲུལ་པ་མིན། །ཕུང་པོ་ངོ་བོ་ལྔ་འཛིན་ཕྱིར། །མ་གྲུབ་ན་ཡང་སྤྲུལ་མི་བྱེད། །དངོས་མེད་རྒྱུ་འབྲས་མ་གྲུབ་ཕྱིར། །གཟུགས་མེད་ཉེ་བར་ལེན་མེད་པས། །དེ་ལྟའི་སངས་རྒྱས་ཞེས་བྱ་བའི། །ངོ་བོ་གང་ཡིན་ཇི་ལྟ་བུ། །སྟོང་ཞེས་པའམ་མི་སྟོང་པ། །ཡོད་ཅེས་པའམ་མེད་ཅེས་པ། །གཟུགས་ཡོད་ཅེས་པའམ་མེད་ཅེས་པ། །གཟུགས་ཡོད་གཟུགས་མེད་ཆད་རྟག་གང༌། །གཅིག་གམ་དུ་མ་བདག་གཞན་གང༌། །བསམ་མི་ཁྱབ་ལ་བསམ་པ་དང༌། །མི་བསམ་ཞེས་བརྗོད་ཇི་ལྟ་བུ། །འདས་དང་མ་བྱོན་པ་རྣམས་ཀྱིས། །སངས་རྒྱས་གྲུབ་པར་བསྟན་པ་མེད། །འབྲས་བུའི་ངོ་བོ་མ་གྲུབ་པས། །རྒྱུ་ཞེས་པའམ་ལམ་ཞེས་པ། །གྲུབ་པ་ཡོད་པ་མ་ཡིན་པས། །ཐོས་བསམ་སྒོམ་པའང་དེ་འདྲར་ཞོག །ཆོས་སྐུ་རྒྱུ་ལས་མི་འོང་ལ། །རྒྱུ་མེད་ལས་ཀྱང་འོང་བ་མེད། །རྒྱུ་ལས་འོངས་ན་དེ་རྒྱུ་གང༌། །རྒྱུ་མེད་ཡིན་ན་ཀུན་ལ་ཡོད། །གཟུགས་སྐུའང་རྒྱུ་དང་རྒྱུ་མེད་མིན། །རྒྱུ་ལས་འོངས་ན་ཡོད་དམ་མེད། །ཡོད་ན་འགྲོ་ཀུན་ཅིས་མ་གྲོལ། །མེད་ན་རྒྱུ་མེད་འབྲས་བུ་ཅི། །དེ་ལས་ཤིན་ཏུ་འབྲས་བུ་དཀའ། །འོ་ན་དེ་རྒྱུ་དེ་གཙོ་ཉིད། །འབྲས་བུ་ནམ་ཡང་རིགས་པ་མིན། །འབྲས་བུ་རྒྱུ་མེད་གྲུབ་པ་ཡིས། །ལྟོས་པའང་མེད་ཕྱིར་རྒྱུ་མིན་ནོ། །རྒྱུ་འབྲས་མིན་པའི་རྐྱེན་ཡང་དཀའ། །མ་ལྟོས་པ་དང་མི་འགྱུར་དང༌། །ལྟོས་དང་འགྱུར་བ་རྒྱུ་འབྲས་རྫུན། །མི་འགྱུར་རྒྱུ་འབྲས་གྲུབ་པ་རྫུན། །རྒྱུ་འབྲས་བྱེད་པོ་བྱེད་པ་བྱ། །དེ་རྣམས་ལ་ཡང་འབྲས་བུ་མེད། །དེ་རྣམས་སྤངས་ནས་འབྲས་བུ་མེད། །དེ་རྣམས་ལས་ཀྱང་འོང་བ་མིན། །དེ་རྣམས་ཉིད་ཀྱང་འབྲས་བུ་མིན། །གཞན་མིན་མ་ཡིན་མི་འོང་མིན། །བསམ་མི་ཁྱབ་པ་བསམ་དུ་མེད། །ཐམས་ཅད་མཁྱེན་མེད་གསུངས་པ་མེད། །སེམས་ཀྱི་ལམ་སྦྱོང་བ་ཞེས་བྱ་བ་ལས། འབྲས་བུ་མ་གྲུབ་པར་བསྟན་པ་སྟེ། ལེའུ་གསུམ་པའོ། །
	དེ་ལྟར་འདོད་བློ་དོན་ཆུང་ཚོགས་ཆེ་ལམ་གོལ་བའི། །ཤེས་རབ་ཐབས་དང་ཇི་ལྟ་བ་བཞིན་མ་ཤེས་པའི། །དད་པ་བཟང་པོ་ང་རྒྱལ་གྱིས་མནན་འབྲས་བུ་སྟོར། །དེ་བསལ་བཀའ་དང་མི་འགལ་མདོ་རྣམས་འཕགས་པའང་བཞེད། །ཐམས་ཅད་རྟེན་འབྲེལ་རྒྱུ་བློས་ཟུང་དུ་ཕྱིན་དྲུག་སྤྱོད། །ལམ་དང་འབྲས་བུ་བདེ་ཞིང་སྐུ་བཞི་འདིས་བྱེད་བཤད། །ཤེས་རབ་འབྲས་བུ་མ་ཡིན་དེ་ལས་གཞན་ནས་མིན། །ཐབས་རྣམས་རྒྱུ་ཡིན་འབྲས་བུ་མ་ཡིན་གཞན་མ་ཡིན། །ཤེས་རབ་ཐབས་ཀྱིས་གནས་ནས་བླང་བའང་མེད། །རྒྱུ་དང་འབྲས་བུ་རིགས་པ་མི་མཐུན་རྐྱེན་དཀའ་བས། །འཁྲུལ་པའི་གང་ཟག་མི་གྲོལ་སྔོན་ལྟར་དཔྱད་བྱ་ཞིང༌། །དེ་ཡི་འབྲེལ་དང་དགོས་པའི་ཤེས་རབ་ཐབས་དག་དཔྱད། །ཤེས་རབ་དག་གིས་གྲོལ་དུ་རྒྱུ་འབྲས་ཤིན་ཏུ་ཕྲ། །ཐབས་རྣམས་དག་གིས་གྲོལ་མིན་རྒྱུ་འབྲས་རིགས་མི་མཐུན། །གཉིས་ཀྱིས་མ་ཡིན་འདྲེ་བ་མེད་ཅིང་གྲུབ་པ་མེད། །ཤེས་རབ་ཐབས་དོར་གཞན་གྱིས་ཀྱང་ནི་གྲུབ་པའང་མིན། །ཐོས་དང་བསམ་པ་བར་ཆད་མེད་པར་རྟག་གྲུབ་ཅིང༌། །རྒྱུ་འབྲས་རྟག་པར་མ་གྲུབ་ངོ་བོ་མི་གནས་པ། །དེ་ནི་ཤེས་རབ་ཡིན་ཞིང་ཐབས་ཀྱི་སྒྱུ་མ་ཙམ། །ཕ་རོལ་ཕྱིན་པའང་དེ་ཉིད་དེས་ནི་གྲོལ། །ཤེས་རབ་མིག་ནི་མེད་གྱུར་ན། །དད་པའི་བདག་ཉིད་ཅན་རྨོངས་འགྱུར། །དད་པས་བདེ་དང་གྲོལ་མིན་ཞིང༌། །རྨོངས་པས་རྒྱུ་ཟད་འབྲས་བུ་ཡིན། །ཤེས་རབ་ལམ་ལ་མ་ཞུགས་ན། །དད་པ་ཅན་དེ་སེམས་གདུངས་ཤིང༌། །གདུངས་པས་འཁོར་བར་ཡུན་རིང་ལ། །བདེ་བ་རིམ་གཅིག་ལྟུང་བ་ཡོད། །བདུད་དང་མུ་སྟེགས་ཉན་ཐོས་དང༌། །དད་པས་ཕྲད་ནས་ཉམས་པའང་ཡོད། །དད་པས་འབྲས་བུ་ཆེས་མྱུར་རེ། །དེ་མེད་སེམས་གདུངས་སྨོན་ལམ་ནོར། །དད་པས་དགེ་བའི་རྒྱུ་བསྐྱེད་ནས། །གདུང་བའི་ལུས་ཅན་ཡུན་རིང་སྡུག །ཤེས་རབ་མེད་སྐྱོན་ཐོབ་བསམ་ལ། །དད་པ་ཅན་གྱིས་གུས་དཔྱད་བྱ། །ཤེས་རབ་དག་དང་ལྡན་པ་ལ། །རྨོངས་པས་སྒྲིབ་པའི་སྐབས་མེད་ཅིང༌། །ཕ་རོལ་ཕྱིན་ཤེས་མི་གནས་པས། །སྦྱིན་སོགས་ལམ་ཡང་ཆུད་མི་ཟོས། །ཆོས་དང་སྐྱབས་དང་ནོར་སྦྱིན་པ། །རྒྱུ་དང་མི་མཐུན་མི་མཐུན་མེད། །ཐ་དད་པ་དང་གཅིག་པ་དང༌། །དེ་ལས་གཞན་པའང་གང་ཡིན་ཞེས། །ཤེས་རབ་མིག་གིས་བལྟས་དཔྱད་པས། །བསམ་མི་ཁྱབ་དེ་ཤེས་རབ་ཕྱིན། །དེ་ལ་དེ་གཉིས་སོ་སོ་དང༌། །གཅིག་མིན་དེ་ཡིས་གྲོལ་བར་བྱེད། །བདག་ཀྱང་དེ་བཞིན་ཤེས་རབ་ཀྱིས། །དཔྱད་པ་བསམ་མི་ཁྱབ་ཤེས་པས། །བདག་མེད་གཞན་གྱི་དོན་ལ་བརྩོན། །ཚད་མེད་བཞི་སྐྱེ་སེམས་གཉིས་སྐྱེ། དེ་ཡང་རབ་ཏུ་མི་གནས་པས། །ཤེས་རབ་ཕ་རོལ་ཕྱིན་ཉིད་ཡིན། །དེ་ཡིས་འཁྲུལ་པ་རྣམས་གཅོད་ཅིང༌། །བདེ་དང་གྲོལ་བ་བདག་མེད་དོ། །མཆོད་པའི་རྟེན་ཡང་སངས་རྒྱས་དང༌། །དེ་སྲས་ཆོས་དང་དགེ་འདུན་ལའང༌། །དཔྱད་བྱས་བསམ་གྱིས་མི་ཁྱབ་དང༌། །བསམ་དུ་མེད་ཤེས་དེ་ཤེས་རབ། །རྒྱུ་དང་བདག་དང་རྟེན་དག་ཀུན། །གཏན་མེད་པ་ལས་སྣང་བ་ཙམ། །སྣང་བའི་བྱེ་བྲག་དབྱེ་བ་ཡིས། །རིམ་གྱིས་རིམ་གྱིས་སྣང་བ་འཕེལ། །ཤེས་རབ་དེ་ཡིན་ཐབས་དེ་ཉིད། །ཐར་པ་དང་ནི་ཐམས་ཅད་མཁྱེན། །ཤེས་རབ་འཕེལ་བ་དེས་བསྒྲུབ་ཅིང༌། །གཞན་དོན་ཤེས་རབ་ཡོད་པས་བྱེད། །དེ་ལྟར་དམན་པ་སྦྱིན་པ་ཡང༌། །ཤེས་རབ་ཡོད་དང་ཐབས་ཡོད་དང༌། །དོན་གྲུབ་སྦྱིན་ལ་དགའ་བ་ཡིས། །རྒྱལ་བའི་ཡོན་ཏན་མཆོག་ཐོབ་བོ། །དེ་བས་དེ་ཉིད་ཤེས་རབ་སྟེ། །དེ་དུས་མོངས་པ་གཏོང་མེད་ཅིང༌། །གཏོང་ལ་ཡབ་ཀྱང་སེར་སྣ་བྱེད། །རྒྱལ་གཞན་གཏོང་བས་རྨོངས་པ་ལ། །འདིར་ནོར་ཟད་དགའ་རྒྱལ་སྲིད་དམའ། །གཞན་དག་ཕྲག་དོག་མཐོ་འདོད་པའོ། །ཐོས་དང་བསམ་ལ་རབ་འབད་ན། །དེ་ལྟར་མིག་དང་ལྡན་པ་ཡི། །ཤེས་རབ་ཡོད་ན་བདག་མེད་པས། །འགྲོ་ལ་རང་གི་སྲོག་ཀྱང་གཏོང༌། །ཆགས་པའི་རྒྱུ་མེད་མི་གཏོང་གང༌། །འདོད་ལས་སེར་སྣ་ཆགས་མེད་གཏོང༌། །སྲོག་གཏོང་བ་ལ་སེར་སྣ་མེད། །ཆོས་དང་ནོར་ལ་སེར་སྣ་ཅི། །རྒྱུ་མེད་འབྲས་བུ་བདག་མེད་པས། །གཏོང་བ་དེ་བཞིན་བློས་གཏོང་ངོ༌། །བདག་འཛིན་ཅན་ལ་ཕན་པ་ཡིས། །དེ་དགའ་བདག་ལ་བསོད་ནམས་འཕེལ། །བདག་དང་དེ་དང་རྫས་རྣམས་དང༌། །འབྲས་བུ་རེ་ནས་ཤེས་རབ་མིན། །རེ་མེད་ཡོད་མིན་ཕན་གནོད་མིན། །སྣང་བ་ཙམ་དང་སྒྱུ་མའི་བློས། །མི་དགག་སྣང་བ་འཕེལ་བ་ཙམ། །སྦྱིན་སྣང་བརྟན་དང་ཡུན་རིང་ཡིན། །དེ་ལྟར་ཚུལ་ཁྲིམས་བཟོད་པ་སོགས། །སོ་སོ་མིན་ཞིང་གཅིག་མིན་ལ། །འབྲེལ་བ་མ་ཡིན་འབྲེལ་མེད་མིན། །དེ་ལས་གཞན་པའང་རིགས་པ་མིན། །དེ་ཤེས་པ་ལ་ཤེས་རབ་སྟེ། །མི་གནས་གཏན་མེད་ཕ་རོལ་ཕྱིན། །ཤེས་རབ་ཅན་དེ་ཚུལ་ཁྲིམས་སྲུང༌། །རྨོངས་ལ་སྡོམ་པ་གནས་པ་མིན། །སྤང་དང་བླང་དང་དེ་སེམས་པ། །ཐོས་པའི་ཤེས་རབ་སྔོན་དུ་གཏང༌། །སྤང་བླང་རིམ་པ་མི་བརྗེད་འཛིན། །སྒོམ་པའི་ཤེས་རབ་གཞུང་འདིར་སྤོང༌། །ཤེས་རབ་མིག་ཡོད་པ་དེ་ལ། །བདག་གཞན་གཏན་ནས་མེད་ཤེས་པས། །སྲོག་གཅོད་པ་དང་རྐུ་བ་དང༌། །མི་གཙང་སྤྱོད་དང་རྫུན་སྨྲ་དང༌། །ཆང་ཡང་བག་མེད་བཏུང་བ་ཅི། །དེ་ལ་སོགས་པའི་མི་དགེ་བཅུ། །བཅས་པའི་སྡོམ་པ་ཇི་སྙེད་པ། །བདག་ཀྱང་སྤང་བར་དཀའ་བ་ཅི། །རྨོངས་གཞན་ཤེས་རབ་མེད་པ་ཡིས། །བདག་འཛིན་ཅན་ལ་ཕན་མེད་ཀྱང༌། །ཕན་པ་གཟུང་བར་ཕན་ཕྱིར་སྲུང༌། །རྒྱལ་བས་ཡབ་འཁོར་གྲོགས་སྲས་སྤངས། །འཁོར་བའི་འགྲོ་ལ་ཐུགས་གིགས་ནས། །ཤེས་རབ་མངའ་བས་ཐར་པར་གཤེགས། །དཀའ་བ་སྣ་ཚོགས་མཛད་པ་ནི། །ཤེས་རབ་ལྡན་པས་སོ་སོར་འཛིན། །རྨོངས་མིན་འགྲོ་བ་ཀུན་བྱ་ཡོད། །སྟོང་ལ་མ་ཡིན་སྔོན་ལྟར་བསྟན། །ཤེས་རབ་ཤེས་རབ་ཕ་རོལ་ཕྱིན། །དེས་དེ་ཐར་གྲོལ་བྱེད་པ་ཡིན། །ཤེས་རབ་མེད་ན་བླང་དོར་དང༌། །དེ་ལས་བྱུང་བའི་བདེ་སྡུག་འབྲས། །མི་ཤེས་སྐྱེད་པ་ནུས་པ་མིན། །ཤེས་རབ་དག་དང་ཕ་རོལ་ཕྱིན། །མ་ཤེས་དག་དང་གྲོལ་མེད་པར། །རྣ་བ་ལོག་པའི་སྡུག་བསྔལ་བརྒྱུད། །མི་བདེན་ཙམ་པོ་དེ་ཡུན་རིང༌། །དེ་བས་ཤེས་རབ་བློ་ཡོད་རྣམས། །ཚུལ་ཁྲིམས་དག་ལ་ཤེས་རབ་བརྟེན། །བཟོད་པའང་རྒྱལ་བས་མདོ་ཀུན་ཏུ། །བསྟན་ལ་བདག་ཀྱང་བལྟ་ཡིན་བསྲུངས། །ན་ར་ཛ་རར་ཅི་མ་བཟོད། །དེ་ཡང་ཤེས་རབ་ལྡན་དེ་བཟོད། །ཤེས་རབ་མེད་དང་མ་བཟོད་པས། །འཁོར་བའི་འབྲས་བུ་མདོ་རུ་ལྟོས། །ཤེས་རབ་ལྡན་པའི་གང་ཟག་ལ། །འབྱུང་བའི་རྐྱེན་ལ་དཔྱད་བརྩད་ནས། །དེ་མེད་སྣོད་མེད་བདག་ཀྱང་མེད། །མི་བཟོད་པ་མེད་བཟོད་པར་རིགས། །གཞན་དག་ཁ་ཟེར་ནོར་འཕྲོག་དང༌། །བདག་གསོད་བདག་གི་སྡུག་པ་གསོད། །མི་བཟོད་རྒྱུ་མེད་བཟོད་པ་ཡིན། །རྨོངས་པ་མ་ཡིན་ཤེས་རབ་ཅན། །དེ་བས་མཁས་པ་རྣམས་བཟོད་བྱེད། །བདག་ཀྱང་ཤེས་རབ་ཡོད་ན་བཟོད། །མེད་པས་བཟོད་པ་སླ་བ་སྟེ། །སྣང་བ་ཙམ་པོས་བསོད་ནམས་རྒྱུ། །གོང་ནས་གོང་དུ་འཕེལ་བྱེད་ཅིང༌། །བཟོད་པ་ཡུན་རིང་འགྲོ་ལ་ཕན། །འབྱུང་སོགས་བདག་ལ་གནོད་པ་དང༌། །དེ་མེད་གནོད་པ་མེད་པ་དང༌། །གཞན་ཡོད་བདག་ལ་གནོད་ཡོད་དང༌། །དེ་མེད་བདག་ལ་གནོད་མེད་པར། །ཐོས་དང་བསམ་པས་མ་ཡེངས་པར། །རྟག་ཏུ་གནས་པ་ཤེས་པ་སྟེ། །དེ་ཉིད་ཁོ་ན་གནས་མེད་པར། །གནས་པ་དེ་ནི་ཕ་རོལ་ཕྱིན། །ཤེས་རབ་ཕ་རོལ་ཕྱིན་དེས་གྲོལ། །རྨོངས་བཟོད་བསྲན་པའི་དམྱལ་བ་དང༌། །དམན་པ་འཚོ་ཕྱིར་ལས་བྱེད་དང༌། །དབང་མེད་མནར་བ་ཀུན་བཟོད་མིན། །དེ་རྣམས་སྣང་བ་ལོགས་པ་ཡིས། །བདེ་དང་ཐར་པའི་སྣང་བ་མིན། །ཤེས་རབ་ལྡན་པས་མེད་ཡོད་དུ། །ཤེས་པས་བཟོད་པ་མཆོག་ཡིན་ནོ། །བརྩོན་པའི་ངོ་བོ་དག་སྤྱོད་དེ། །སྡིག་སྤྱོད་བརྩོན་པ་ངག་ལས་ཞེན། །དེ་ལྟར་སྦྱིན་དང་ཚུལ་ཁྲིམས་དང༌། །བཟོད་པ་བསམ་མི་ཁྱབ་ཤེས་ནས། །བདག་མེད་ངལ་མེད་ཉིན་མཚན་དུ། །གཞན་རྨོངས་པ་ལ་སྦྱིན་སོགས་ནི། །སྦྱོར་བ་ཤེས་པའི་ཤེས་རབ་ཀྱིས། །བརྩོན་པས་ཀུན་ལ་ཕན་སྤྱོད་བྱ། །དེ་བཞིན་གཡེང་བ་སྤོང་བ་དང༌། །ཤེས་རབ་བསྐྱེད་ལའང་བརྩོན་པ་དགོས། །བདག་མེད་ངལ་མེད་བརྩོན་བསྐྱེད་ཀྱིས། །རྨོངས་པ་ངལ་བས་བརྩོན་པ་ཅི། །འགྲོ་བ་སྡུག་དང་རྒྱལ་བ་བདེ། །ལེ་ལོ་བརྩོན་པའི་རིམ་འོངས་ཏེ། །བརྩོན་པས་སྟོན་པ་ཤཱཀྱའི་རིགས། །བྱམས་པ་མགོན་ལས་སྔོན་དུ་སྤྲུལ། །བསྐལ་པ་གྲངས་མེད་སྦྱིན་སོགས་ལ། །བརྩོན་པ་གོམས་ཏེ་སླ་བར་འགྱུར། །ཤེས་རབ་མཐར་ཕྱིན་ལམ་སྦྱངས་ནས། །འགྲོ་བ་ཀུན་ལ་ཆོས་སྟོན་ཏོ། །དེ་ཡང་ཤེས་རབ་ཆེན་པོས་ཏེ། །ད་ལྟར་ཤེས་རབ་སྤྱད་བྱས་ལ། །སྦྱིན་སོགས་ལམ་ལ་བརྩོན་པར་བྱ། །བདག་མེད་གཞན་ཕན་ཅིས་མི་བྱེད། །ཤེས་རབ་ལྡན་པའི་གང་ཟག་རྣམས། །ད་དུངཅི་ཕྱིར་ལེ་ལོ་བྱེད། །ཤེས་རབ་དག་ལ་མ་བརྩོན་པས། །ལེ་ལོས་རྨོངས་པའི་སར་ལྟུང་ན། །དེ་ལས་ལོག་པར་ཤིན་ཏུ་དཀའ། །དེ་ལས་དེ་ཡིས་ཤེས་རབ་དགག །ཤེས་རབ་བརྩོན་པ་ཅན་ལ་མིན། །ལས་མ་ཟད་ནས་དེར་སོང་ངམ། །བག་ཆགས་འཕྲོ་དེ་མྱུར་ལེན་ལ། །གཞན་ལ་ཕན་པ་ཤུགས་ལས་སྐྱེ། །ཤེས་རབ་ལྡན་པའི་བདག་ཅག་གིས། །ད་ལྟ་ཐམས་ཅད་ཤེས་པ་ལ། །འཇིག་རྟེན་བདག་གཞན་ཆགས་པ་དང༌། །སྦྱིན་སོགས་ལེ་ལོ་བྱ་བ་མིན། །ཤེས་རབ་ལྡན་པ་དེ་དུས་སུ། །གཉིད་ལ་བརྩོན་པར་བྱ་མི་རིགས། །དགེ་བ་ཐམས་ཅད་གཉིད་ཀྱིས་འཕྲོག །རྐུན་པོ་ནོར་འདོད་གཉིད་སྤོང་དང༌། །གཞོན་ནུ་མ་དེ་བདེ་འདོད་པས། །སྡུག་བསྔལ་བྱེད་ཅིང་གཉིད་སྤོང་ལྟར། །ཐར་དང་ཐམས་ཅད་མཁྱེན་འདོད་པས། །གཉིད་ལ་ཞེན་པར་བྱ་མི་རིགས། །བདེ་དང་ཐར་པ་བརྩོན་ལས་འབྱུང༌། །ཤེས་རབ་ཡོད་པས་ཡུལ་དུ་སྦྱར། །སྦྱིན་དང་ཚུལ་ཁྲིམས་བཟོད་དང་བརྩོན། །བསམ་གཏན་ཤེས་རབ་དག་ལ་བསྒྲིམ། །གཞན་ཡང་བསམ་གཏན་ཞེས་བྱ་ནི། །ཆོས་དང་ལྡན་པའི་བློ་ཡིན་ཏེ། །རང་རང་བག་ཆགས་ལས་ལ་ཞེན། །དེ་ནི་ཉོན་མོངས་ལམ་འཁྲུགས་ཡིན། །ཤེས་རབ་ལྡན་ན་སེམས་གཡེང་བའི། །ཉོན་མོངས་རྒྱུ་དེ་གཏན་མེད་པས། །གཡེང་དང་མ་ཞི་བ་ནི་མེད། །དེ་མིན་བསམ་པ་བརྟན་པར་འགྱུར། །བདག་མེད་པས་དེ་གཞན་ཡང་མེད། །མེད་དེ་ཤེས་པས་གཡེང་བ་ཡི། །འདུ་འཛི་གཡོག་འཁོར་དགོས་པ་མེད། །བུད་མེད་དང་ཆགས་ཡུལ་མེད་བཞིན། །བདག་མེད་རྫས་ལ་དགོས་པ་མེད། །ཀུན་མེད་དགོན་པར་གནས་པ་བཟང༌། །མེད་ཤེས་ཕན་པར་མ་གྱུར་ལ། །བརྩོན་ཞིང་རྒྱུ་མེད་གོམས་པར་བྱ། །རྒྱལ་བའང་བྱ་བ་ཀུན་སྤངས་ནས། །ལམ་གྱི་ཆོས་ལ་རྟག་ཏུ་སེམས། །བྱ་བས་གཡེང་བ་ཀུན་སྤངས་ནས། །ཆོས་སྤྱོད་འཁོར་དང་ལྷན་ཅིག་ཏུ། །རྟག་ཏུ་མཉམ་འཇོག་ཆོས་རྣམས་ལ། །འགྲོ་བའི་དོན་དུ་སོ་སོར་སྟོན། །ཤེས་རབ་ཅན་དེ་ཉོན་མོངས་ལ། །མི་གནས་འབྱུང་བ་འགེགས་པ་ཤེས། །ཡེ་ཤེས་མེད་བསྐྱེད་ཤེས་རབ་འཕེལ། །སྔོན་ལ་གོམས་པས་ཉོན་མོངས་སྐྱེས། །ཤེས་རབ་ཅན་ལ་གནོད་པ་མེད། །དཔེར་ན་ལགས་ཀྱི་གནོད་དང་འདྲ། །རྨོངས་པས་ཉོན་མོངས་པ་དག་དང༌། །དེས་གཡེང་གཡེང་དང་གནོད་པ་དང༌། །དེས་གསལ་གསལ་བའི་གཉེན་པོ་དང༌། །དེ་ཡི་ཡོན་ཏན་ཤེས་པ་མེད། །རྨོངས་པས་ནན་གྱིས་སྤངས་པས་ཀྱང༌། །སྤངས་མིན་འགགས་ཀྱང་འདུ་ཤེས་མེད། །འོན་ཏེ་ཉན་ཐོས་དག་དང་ནི། །གཟུགས་མེད་དག་ཏུའང་སྐྱེ་བར་སྲིད། །དེར་གནས་མ་ཡིན་ཚེ་ཟད་ནས། །སྔོན་བཞིན་དབང་པོའི་རྒྱུད་ལྔ་བས། །ཤེས་རབ་ཅན་གྱིས་ཐོས་བསམ་ལ། །དེ་མི་སྐྱེ་བས་བསམ་པ་བརྟན། །སྦྱིན་ལ་མ་རེ་ཚུལ་ཁྲིམས་དང༌། །བཟོད་བརྩོན་ཤེས་རབ་བསྐྱེད་པ་ལ། །ཉོན་མོངས་དབང་དུ་མི་གཏོང་ཞིང༌། །ཤེས་རབ་མ་འདྲེས་མ་ཡེངས་སྤྱད། །ཐོས་བསམ་བྲལ་བའི་ཤེས་རབ་མིན། །ཤེས་རབ་མེད་པའི་བསམ་གཏན་གང༌། །ཉོན་མོངས་སྣ་ཚོགས་འབྱུང་བ་ལ། །ཆོས་གཅིག་གིས་ནི་མི་སེལ་ཏེ། །གཉེན་པོ་རེ་རེས་ཉོན་མོངས་དག །རེ་རེ་སེལ་བར་བྱེད་ཡིན་པས། །ཐོས་བསམ་མ་ཡེངས་ཆོས་ལ་སྤྱོད། །ཉོན་མོངས་མི་སྐྱེ་བསམ་པ་བརྟན། །དེ་ལྟར་ཤེས་རབ་ཆེན་པོ་སྐྱེས། །བློ་གནས་པ་དེ་བསམ་གཏན་མིན། །བསམ་གཏན་ཡིན་ཡང་གྲོལ་བ་མིན། །མདོ་དང་སློབ་དཔོན་བླ་མ་དང༌། །དེས་གྲོལ་མིན་པ་མ་བསྟན་ཏོ། །ཇི་ལྟར་གནས་པས་མི་གྲོལ་བར། །གྲངས་ཅན་གཙོ་བོའི་ངོ་བོ་དང༌། །རབ་ཏུ་མི་གནས་པ་དག་ལ། །བློ་འཇོག་འདོད་པ་དེ་མཉམ་པས། །རྒྱལ་བའི་ལམ་འབྲས་མ་ཤེས་པས། །གྲོལ་བ་མེད་པ་དེ་ཉིད་དེ། །དེ་དེ་གྲོལ་བ་མིན་ཞེ་ན། །དེ་འདོད་གཉིས་ཀ་དོན་མེད་མཉམ། །གྲོལ་བའི་ངོ་བོ་མ་ཤེས་པས། །གཞི་དང་ཐབས་དང་འབྲས་བུ་མེད། །དེ་བས་ཐམས་ཅད་དོན་མེད་པར། །རྨོངས་པར་རང་འཁོར་ཤེས་རབ་མེད། །ཤེས་རབ་ཡོད་པའང་དེས་མི་གྲོལ། །ལོག་པའི་ཤེས་རབ་ལ་སྤྱད་པས། །ལམ་ལོག་འབྲས་བུ་ཅིས་མི་ལྡོག །ཕྱིན་དྲུག་ཤེས་རབ་ཕྱིན་པའང་སྤྱོད། །མུ་སྟེགས་དག་ཀྱང་སྐྱེ་འགག་བདེ། །རིམ་གྱིས་སངས་རྒྱས་པར་ཡང་འགྱུར། །སྦྱིན་སོགས་ལོག་པའི་ཤེས་རབ་ཀྱིས། །བུ་སྨད་ལག་ཁྲག་བརྟེན་པ་དང༌། །སྲོག་ལ་འཚེ་བྱེད་རྣམས་ལ་སྟེར། །ཙན་ཏི་ཀ་སོགས་འཕྲོག་མ་མཆོད། །ཚུལ་ཁྲིམས་ལོག་པའི་དགེ་བསྲུང་ཞིང༌། །སྡིག་པར་སྤྱོད་པའི་གང་ཟག་དག །སྲོག་བཅད་བརྐུས་དང་རྫུན་སོགས་ལས། །ཐར་པ་ཐོབ་འདོད་ཅིས་མ་མཐོང༌། །མ་རིག་པས་ཀྱང་སྦྱིན་བྱེད་ན། །ལོག་པའི་ཚུལ་ཁྲིམས་ཅིས་ཏེ་མེད། །དེ་བས་ཤེས་རབ་མེད་སྐྱོན་ཡིན། །ཤེས་རབ་ཤེས་ལ་དེ་དེ་མིན། །རང་འདོད་བཟོད་དང་བརྩོན་པ་དང༌། །སེམས་གུས་སྡིག་པར་བློ་འཕེལ་བ། །གཞུང་མང་ཅི་དགོས་ཅི་མ་མཐོང༌། །དེ་ཡང་ཤེས་རབ་མེད་ལོག་སྐྱོན། །དེ་ལྟར་ལོག་དང་འཆལ་བ་དང༌། །མ་རིག་པ་དག་མི་གནོད་པའི། །ཤེས་རབ་འདོད་པས་ཐོས་བསམ་བྱ། །དགེ་བའི་བཤེས་གཉེན་དང་མི་འབྲལ། །བློ་ཆུང་དད་ཅན་དག་ལ་མིན། །དེ་དག་རང་རང་སྐལ་བ་སྟེར། །དེ་ནི་བྱང་ཆུབ་སེམས་དཔའ་སྟེ། །ཤེས་རབ་ཅན་དེ་ཕྱིར་ལྡོག་དཀའ། །ཤེས་རབ་སྦྱོང་ལ་སྨོད་པ་དང༌། །དེ་ལས་ལྡོག་པ་བློ་ཆུང་སྟེ། །ནམ་ཞིག་ཤེས་རབ་འཕེལ་བར་འགྱུར། །དེས་གྲོལ་བ་ཡང་བདེན་པ་མིན། །སྐྱབས་དང་སེམས་དང་ཚད་མེད་བཞིན། །ཤེས་རབ་མེད་པས་མ་ཡིན་ཏེ། །སྐྱབས་པའི་རྟེན་སོགས་བྱེ་བྲག་དང༌། །སེམས་གཉིས་སྐྱེད་དང་བསྐྱེད་པ་དང༌། །ཚད་མེད་པ་བཞི་རིམ་པ་དག །མེད་མིན་ཡོད་མིན་བསམ་མི་ཁྱབ། །སྐྱོན་ཡོན་ཕན་གནོད་རིམ་པ་དང༌། །ཐ་དད་པ་དང་གཅིག་པ་དང༌། །ཤེས་རབ་ལས་སྐྱེས་ཤེས་རབ་ཀྱིས། །བསྐྱེད་ནས་ཡིན་གྱི་རྨོངས་པས་མིན། །སྦྱིན་པའི་སྔོན་དུ་འགྲོ་བ་ཤེས་རབ་སྟེ། །ཚུལ་ཁྲིམས་བཟོད་བཅས་སྒྱུ་མ་རྣམས་ལ་ཡང༌། །བླུན་པས་འཛིན་གནས་སྣང་བརྟགས་མྱོང་ཞེན་དག་དང་ལྡན། །གྲོལ་མིན་མུ་སྟེགས་འདོད་པ་དག་དང་ཁྱད་ཡོད་མིན། །རྣམ་བཅས་ལྟ་བུར་རྒྱུ་ཡི་གྲངས་ཅན་གསུམ་མཉམ་དང༌། །རིག་བྱེད་དག་ཀྱང་བདེ་གསལ་མི་རྟོག་དག་ཏུ་འདོད། །རྣམ་མིན་དབང་ཕྱུག་གིས་བྱེད་ཉི་མ་བ་དང་མཉམ། །སྒྱུ་མ་འབྲས་བུའི་གྲངས་ཅན་རིག་པ་ལ་བརྩོན་པ། །ཐམས་ཅད་ཨོཾ་དུ་ཡོད་པ་རྟག་པ་ཆོས་སྐུ་དང༌། །ཁྱབ་པ་ཨོཾ་ཡིན་ལོངས་སྐུ་བདག་ཨོཾ་ཡོད་པ་སྤྲུལ། །དེ་ཙམ་ཉི་ཤུ་ལྔར་ཤེས་པ་དག་སྒྱུ་བློར་འདོད། །འདོད་པ་བདེན་ཡང་གྲུབ་པ་མེད་དེ་བསམ་མེད་གང༌། །བསམ་གཏན་དག་དང་ཤེས་རབ་ཡེ་ཤེས་ཚོགས་དག་དང༌། །འདུས་མ་བྱས་ཀྱི་དགེ་བར་འདོད་པ་དེ་ནི་མིན། །ཆོས་མི་གནས་ལ་ཡེ་ཤེས་ཚོགས་དང་འདུས་མ་བྱས། །ཡོད་མིན་ཡོད་པར་འདོད་མིན་བསམ་མི་ཁྱབ། །དེས་བློ་འཁྲུལ་རྨོངས་སྤངས་ཤེས་རབ་ལྡན་པའི། །ལས་རྣམས་སྦྱོང་བྱེད་ས་སྐྱོང་སྐུ་བཞི་སྒྲུབ་བྱེད་ཡིན། །རྨོངས་པ་དག་ལ་ལམ་མེད་འཁོར་བས་ཀུན་ཏུ་བསྐོར། །ཤེས་རབ་ཅན་དེ་མི་ཆགས་བྱ་བཞིན་མཐོ་ལ་འགྲིམས། །གཟུགས་ནི་ཤེས་རབ་མ་ཡིན་གཟུགས་ལ་ཤེས་རབ་མེད། །རྣམ་ཤེས་འདུ་ཤེས་ཚོར་དང་སེམས་པ་འདི་དག་ནི། །ཤེས་རབ་མ་ཡིན་འདི་དག་ལ་ཡང་ཤེས་རབ་མེད། །འདི་ནི་ནམ་མཁའི་ཁམས་དང་མཚུངས་ཏེ་ཐ་དད་མེད། །དམིགས་པ་རྣམས་ཀྱི་རང་བཞིན་དེ་ཡང་ཕ་མཐའ་མེད། །སེམས་ཅན་རང་བཞིན་གང་ཡིན་དེ་ཡང་ཕ་མཐའ་མེད། །ནམ་མཁའི་ཁམས་ཀྱི་རང་བཞིན་དེ་ཡང་ཕ་མཐའ་མེད། །འཇིག་རྟེན་མཁྱེན་པའི་ཤེས་རབ་དེ་ཡང་ཕ་མཐའ་མེད། །གཟུགས་སོགས་སྤངས་པ་གཞན་ལའང་ཤེས་རབ་མེད་དང་མིན། །ཤེས་རབ་དེ་བས་ཕ་རོལ་ཕྱིན་ཅིང་ཕ་མཐའ་མེད། །གང་ཞིག་འདིར་སྤྱོད་སངས་རྒྱས་ཆོས་རྣམས་མི་སྤྱོད་དེ། །སྟོབས་དང་བྱང་ཆུབ་རྫུ་འཕྲུལ་རྐང་པ་བྱང་ཆུབ་ཞི་མི་རྟོག །རྣམ་པར་མི་རྟོག་རྟོག་བྲལ་བྱིན་གྱིས་རླབས་ཀྱིས་སྤྱོད། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །དེ་ལྟར་ཤེས་རབ་དང་ལྡན་རྣལ་འབྱོར་པ་རྣམས་ནི། །ཉ་དང་བྱ་ལྟར་ཆུ་དང་གཡང་སས་གནོད་མེད་ལྟར། །འཁོར་བས་མི་གནོད་ཤེས་རབ་ལ་སྤྱོད་ཞེན་མེད་སྤྱོད། །སྤྲིན་བྲལ་འཁྲུལ་གཅོད་ཤེས་རབ་ལམ་ཐོབ་མེད། །གཞུང་མང་མི་དགོས་མདོ་དང་འཕགས་པའི་ལུང་རྣམས་ལ། །ཤེས་རབ་མིག་ཡིན་ཤེས་རབ་ཀྱིས་གྲོལ་བཤད། །སེམས་ཀྱི་ལམ་སྦྱོང་བ་ཞེས་བྱ་བ་ལས། ཤེས་རབ་ཀྱིས་གྲོལ་བར་བསྟན་པ་སྟེ། ལེའུ་བཞི་པའོ། །
	དེ་ལྟར་ཤེས་རབ་འབར་ཞིག་གིས་གྲོལ་མིན། །ཤེས་རབ་མེད་པའི་ཐབས་ཀྱིས་ཀྱང་གྲོལ་མིན། །ཤེས་རབ་ཐབས་དང་བཅས་གྲོལ་བས་ནི་འདིར། །ཤེས་རབ་ལྡན་ལ་ཐབས་ཀྱི་རིམ་པ་བཤད། །རྐང་ལག་དབང་པོ་སྲོག་གཏོང་ན། །དངོས་པོ་གཞན་ལྟ་སྨོས་ཅི་དགོས། །བདག་སྡུག་ཡུན་རིང་འཁོར་བར་འཇུག །ཆོས་འདོད་ཅི་ཡི་ཕྱིར་མི་སྦྱིན། །ཤེས་རབ་ཤེས་པས་སྦྱིན་བྱིན་ཡིན། །རྨོངས་པས་སྲོག་དང་ལུས་མི་སྦྱིན། །མི་སྟེར་དབང་མེད་འཕྲོགས་བྱིན་པའང༌། །སྦྱིན་པ་མ་ཡིན་ཕ་རོལ་ཕྱིན་པའང་མིན། །ལན་དང་འབྲས་བུར་རེ་ཡིན་པས་ནི་སྦྱིན། །དེ་ཡང་སྦྱིན་མིན་ཕ་རོལ་ཕྱིན་པའང་མིན། །ཤེས་རབ་ལྡན་པས་སྦྱིན་བྱིན་ཏེ། །ལྡན་པས་མ་བྱིན་ཤེས་རབ་རྫུན། །ཤེས་རབ་ལྡན་པས་བདག་མེད་པས། །ཆགས་མེད་ཆགས་བྲལ་གཞན་ཕན་གཏོང༌། །བླུན་པོ་དག་ནི་གཏོང་བ་མིན། །གཏོང་བ་མི་ཤེས་ཡོན་ཏན་ཅི། །བདག་འཛིན་སེར་སྣས་སླར་འཁོར་ཞིང༌། །དབུལ་དང་ཡི་དྭགས་བརྒྱུད་པར་བྱེད། །ཆགས་མེད་གཏོང་ལ་དགའ་ཞིང་འཛིན་པ་མེད། །བསགས་པའི་དགེ་བ་རྒྱུ་འབྲས་ཡོངས་སུ་བསྔོ། །དངོས་པོ་རྩྭ་རྩེ་ཙམ་གང་དགོས་ཆུང་བའི། །འབྱོར་པ་ཅི་ཕྱིར་མཆོད་དང་སྦྱིན་མི་བྱེད། །འདོད་པ་སྟེར་དང་ཆུང་ཡང་ཕན། །གཏོང་བ་ཆགས་དང་སེར་སྣས་མ་ལོད་ན། །དེ་ནི་ཤེས་རབ་མེད་པའི་སྐྱོན་ཡིན་ཏེ། །ཐོས་བསམ་མི་གཡེང་གུས་པས་བྱོས། །ཞེན་མེད་ཆུང་དུ་གཏོང་ཡང་ནི། །ལན་ལ་མི་རེ་བྱང་ཆུབ་ཕྱིར་བསྔོས་ན། །གཏོང་ལ་མཁས་པ་ཤེས་རབ་དང་ལྡན་ཏེ། །བྱིན་པ་དེ་ཡིན་སྦྱིན་བདག་ཡིན། །ཆོས་དང་ནོར་དང་དེ་བཞིན་ཟས་དང་སྐོམ། །སྐྱབས་ཀྱི་སྦྱིན་པ་བྱིན་པ་དམིགས་མེད་ཅིང༌། །བདག་དང་གཏང་བྱ་ལེན་པ་མེད་ཤེས་ན། །སྦྱིན་པ་བྱིན་པ་དེ་ནི་མཆོག་ཡིན་ཏེ། །ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ཏེ། །དགེ་ཆོས་ཆུད་མི་གསན་ཕྱིར་ཡོངས་སུ་འཛིན་པ་ཡིན། །འདིས་ནི་ཆོས་རྣམས་ཐམས་ཅད་ཚུལ་གཅིག་སྟོན་པར་བྱེད། །ཤེས་རབ་མེད་ན་སྦྱིན་མི་སྦྱིན་པ་དང༌། །སེར་སྣ་དག་དང་གཏོང་བའི་རིམ་པ་ལ་རྨོངས་ཤིང༌། །བདག་དང་རྫས་དང་ལེན་པ་པོ་དང་ཡོན་ཏན་དག །སྒྱུ་མ་དག་དང་དངོས་པོ་དག་གམ་སྟོང་མི་ཤེས། །དེ་མ་ཤེས་པས་སྦྱིན་མེད་ཡོན་ཏན་འབྱུང་བ་དང༌། །བྱིན་པའི་ཡོན་ཏན་མ་བྱིན་སྐྱོན་ལ་དཔྱོད་པ་མེད། །ཤེས་རབ་མེད་པས་སྦྱིན་མེད་གྲོལ་དང་ཐར་པ་ཉིད་མེད་དེ། །དེས་ན་ཤེས་རབ་བསྐྱེད་ལ་ལམ་དང་འབྲས་བུ་བདེ་བར་བྱ། །དེ་ལྟར་ཤེས་རབ་མིག་དང་མ་ལྡན་པ་ལ་དགེ་སྤྱོད་ཀྱང༌། །ཚུལ་ཁྲིམས་ཡིན་དང་ཁྲིམས་མ་ཡིན་དང་བཟོད་དང་བརྩོན། །བསམ་གཏན་དང་ནི་དེ་ཡི་ཡོན་ཏན་ཉེས་མི་ཤེས། །དེས་ན་དེ་རྣམས་དུས་སུ་ཤེས་རབ་བསྐྱེད་དང་བླ་མ་བསྙེན། །ཡོངས་བསྔོ་གལ་ཏེ་སེམས་སུ་འདུ་ཤེས་འབྱུང་འགྱུར་ཞིང༌། །བྱང་ཆུབ་འདུ་ཤེས་ཡོངས་བསྔོས་སེམས་ཅན་འདུ་ཤེས་ན། །འདུ་ཤེས་རྣམས་དེའི་ཕྱིར་ན་ལྟ་གནས་སེམས་ནི་གསུམ་ལ་ཆགས། །དམིགས་པ་ཡོད་པས་ཡོངས་སུ་བསྔོ་བར་ཆུད་མ་ཡིན། །གལ་ཏེ་ཆོས་འདི་ཐམས་ཅད་འགགས་ཤིང་ཟད་པ་དང༌། །གང་དུ་ཡོངས་སུ་བསྔོ་བ་དེ་ཡང་ཟད་པ་དང༌། །ཆོས་ཀྱིས་ཆོས་ལ་ནམ་ཡང་མི་བསྔོར་ཤེས་གྱུར་ན། །དེ་ལྟར་རབ་ཏུ་ཤེས་པས་ཡོངས་སུ་བསྔོས་པ་ཡིན། །གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། །ཇི་ལྟར་མཚན་མ་མེད་ན་བྱང་ཆུབ་བསྔོ་བ་ཡིན། །ཤེས་རབ་སྔོན་བཏང་སྦྱིན་ལ་སོགས་པ་རྣམས་སྤྱོད་པ། །དེ་ལྟར་བསྔོ་བ་ཤེས་པས་བསྔོས་ན་དོན་ཡོད་འགྱུར། །རྒྱ་ཆེན་རྟག་ཏུ་ཐབས་རྣམས་སྤྱོད་བྱེད་མང་སྤྱོད་ཀྱང༌། །ཤེས་རབ་མེད་པས་བསྔོ་བ་མི་ཤེས་དོན་མེད་འགྱུར། །འགྲོ་བ་གཞན་དང་བྱང་ཆུབ་སེམས་དཔའ་ཐམས་ཅད་ཀྱིས། །སྦྱིན་སོགས་ལ་ཡང་དེ་བཞིན་ཤེས་རབ་ཅན་གྱིས་ནི། །བསྔོ་བ་མེད་མིན་ཡོད་པ་མ་ཡིན་བསམ་མི་ཁྱབ། །བསམ་མི་ཁྱབ་ལ་མ་འདྲེས་གཟུགས་བརྙན་བཞིན་དུ་སྣང༌། །བདེན་མིན་རྫུན་མིན་བདག་གཞན་སྦྱིན་ལ་སོགས་པ་རྣམས། །གར་མཁན་དག་དང་རི་མོ་བཟང་དང་སྒྱུ་མ་མཁན། །དེ་ཤེས་བསྔོས་པ་དེ་ཡིན་བསྔོ་བ་གང་ལ་ཡོད། །མེད་པ་མ་ཡིན་སྦྱིན་སོགས་མི་འཇོག་བསྔོར་མི་འཇོག །དཔེར་ན་མདའ་ཡིས་རྒྱ་མཚོའི་གཏིང་མཐའ་འཚོལ་བ་ལྟར། །ཤེས་རབ་ཀྱིས་ནི་བརྟགས་ན་ཕུང་པོའི་གཏིང་མི་རྙེད། །བྱང་ཆུབ་སེམས་དཔའ་གང་ཞིག་དེ་ལྟར་ཟབ་གྱུར་ཅིང༌། །ཐེག་པ་དོན་དམ་གང་ལ་ཆགས་མེད་ཕུང་པོ་དང༌། །ཁམས་དང་སྐྱེ་མཆེད་ཡོད་མིན་ཆོས་འདི་རྟོགས་པ་དེ། །བསོད་ནམས་ཡང་དག་དེ་ལས་གྲུབ་པ་ཅི་ཞིག་ཡོད། །དེ་ལྟར་ཤེས་རབ་ལྡན་པས་ཤེས་རབ་ཤེས་པ་ན། །གང་ལ་ཞེན་མེད་གཞན་ཡང་ཡོད་པ་མ་ཡིན་ལ། །སྦྱིན་དང་ཚུལ་ཁྲིམས་བཟོད་བརྩོན་བསམ་གཏན་དག་ཡོད་མིན། །སྦྱིན་སོགས་མེད་པ་མ་ཡིན་ཡོད་ཀྱང་བརྟགས་པས་མེད། །འཁོར་བར་མི་ལྡོག་ཤེས་རབ་ཕ་རོལ་ཕྱིན་དེས་སྦྱོང༌། །གྲོལ་བར་སྦྱིན་སོགས་ཀྱིས་བྱེད་ཤེས་རབ་དེ་ཉིད་ཡིན། །དེ་བཞིན་བྱང་ཆུབ་སེམས་དཔའ་དད་པ་མང་གྱུར་ཀྱང༌། །ཤེས་རབ་རྣམ་པར་ཉམས་ན་མྱུར་དུ་མ་རུངས་འགྱུར། །དད་པ་ཤེས་རབ་དེས་ནི་ཡོངས་སུ་ཟིན་གྱུར་ན། །ས་གཉིས་ཤིན་ཏུ་འདས་ཏེ་བྱང་ཆུབ་མཆོག་འཐོབ་འགྱུར། །དེ་ལྟར་བྱང་ཆུབ་སེམས་དཔའ་དད་པས་ཡོངས་བསྒོས་ཀྱང༌། །ཤེས་རབ་མེད་ན་བྱང་ཆུབ་ལས་ནི་མྱུར་ཉམས་འགྱུར། །ད་མུས་ལོང་དག་གིས་འགྲོ་བའི་བདེ་ལམ་མི་རྙེད་ལྟར། །ཤེས་རབ་མེད་པས་འགྲོ་བ་འཁོར་བར་བརྒལ་ནུས་མིན། །སྦྱིན་སོགས་ལུས་ལ་ཤེས་རབ་མིག་གིས་བལྟ་བྱས་ན། །བདེ་བ་ཐམས་ཅད་མཁྱེན་པའི་ལུང་དང་མཐུན། །འགྲོ་བ་འཁྲུལ་པ་རི་དྭགས་རྒྱར་ཆུད་འདྲར་ཤེས་ནས། །ཤེས་རབ་ལྡན་པ་མཁའ་ལ་བྱ་བཞིན་རྣམ་པར་རྒྱུ། །སེམས་ཅན་རྣམས་ནི་གནས་ལ་དགའ་ཞིང་ཡུལ་རྣམས་འདོད། །འཛིན་ལ་གནས་ཤིང་མི་ཤེས་བླུན་རྨོངས་མུན་པ་འདྲ། །ཐོབ་པར་བྱ་བའི་ཆོས་ནི་གནས་མེད་འཛིན་མེད་དེ། །དེས་ན་འཇིག་རྟེན་དག་ན་རྩོད་པ་འབྱུང་བ་ཡིན། །ཤེས་རབ་མེད་ན་བདག་འཛིན་རྟག་ཆད་ཕུང་པོ་གསུམ། །སྟོན་ཟླ་ཡར་གྱི་ངོ་ལྟར་འཕེལ་བྱེད་ཅིང༌། །ལོངས་སྤྱོད་རྣམས་དང་མི་འབྲལ་མཆོད་སྦྱིན་བྱེད། །དབུལ་དང་ཡི་དྭགས་འགྲོ་བ་སྤེལ་བྱེད་ཅིང༌། །འབྱོར་པས་འགྲོ་གཞན་སྡུག་བསྔལ་གཅོད་བྱེད་ལ། །སྦྱིན་སྦྱིན་འདི་ནི་ཤེས་རབ་ལྡན་པས་བྱིན། །རྒྱུ་བློས་ལན་ལ་མི་རེ་མི་དམིགས་བསྔོའོ། །དེ་ནི་འདི་དང་ཕ་རོལ་དག་ཏུ་བདེ་བ་དང༌། །སངས་རྒྱས་གཟུགས་སྐུ་དེ་ལས་ཆ་ཤས་འབྱུང༌། །མཆོད་རྟེན་སྐུ་གཟུགས་གཙུག་ལག་ཁང༌། །སྔོན་གྱི་རྒྱ་ཆེན་དག་གསོ་ཞིང༌། །ད་ལྟ་དག་ཀྱང་བཞེངས་སུ་གསོལ། །དགེ་འདུན་དག་ཀྱང་བཀུར་བར་བྱ། །ཤེས་རབ་ཕ་རོལ་ཕྱིན་ཡུམ་དང༌། །ཐེག་པ་ཆེན་པོ་ཆུང་བའི་མདོ། །གང་འདོད་བདག་གམ་བདག་བསོད་འདོད། །རིན་ཆེན་དག་གམ་གཏེར་དེ་བྱ། །རྟག་ཏུ་དུས་གསུམ་གཏེར་རྣམས་ལ། །གསེར་དངུལ་མུ་ཏིག་བྱེ་རུ་དང༌། །ཨནྡ་རྙིལ་དང་བཻ་ཌཱུརྻ། །མེ་ཏོག་དྲི་སོགས་རྣམས་མཆོད་བྱ། །བླ་མ་དགེ་བའི་བཤེས་གཉེན་ལའང༌། །རིན་ཆེན་རྣམས་སམ་དེ་ལས་གཞན། །ཤེས་རབ་སྦྱིན་པ་འཕེལ་བའི་ཕྱིར། །ཆོག་ཤེས་མེད་པས་མཆོད་པར་བྱ། །མུ་སྟེགས་རྟེན་ལ་མཆོད་པ་མིན། །བློ་ཞན་དག་ཀྱང་དེས་ལམ་འཕྲོག །གླེགས་བམ་སྣག་ཚ་སྨྱུ་གུ་དང༌། །དེ་དོན་གཉེར་བར་སྦྱིན་པར་མཛོད། །སྡུག་བསྔལ་མགོན་མེད་བསྐྱབ་པའི་ཕྱིར། །སྨན་དང་ཟས་ཕན་སྦྱིན་པ་གཏང༌། །ལམ་དང་ཁྱིམ་དང་གཙུག་ལག་ཁང༌། །སྔས་སྟན་ཆུ་དང་མར་མེ་གཞག །བཟའ་བཅའ་འབྲུ་དང་ཁབ་སྐུད་དང༌། །རྐང་སྣུམ་བུམ་པ་རླུང་གཡབ་དག །གུས་པས་སྦྱིན་པ་ཞེན་མེད་སྦྱིན། །སྦྱིན་པ་ཐམས་ཅད་བརྩེ་བས་སྦྱིན། །གྲོག་སྦུར་སྲོག་ཆགས་སྒོ་དག་ཏུ། །འབྲུ་དང་བུ་རམ་ཟན་རྣམས་གཞག །ཟ་བ་ཐམས་ཅད་སྔོན་དང་ཕྱིས། །མཆོད་དང་ཡི་དྭགས་གཏོར་མ་སྦྱིན། །བྱ་ཁྱི་ཀུན་ལའང་བརྩེ་བས་སྦྱིན། །བཏུང་བ་དག་ཀྱང་སྦྱིན་པར་བྱ། །འདོད་པ་ཉུང་ངུ་ཞི་བྱས་ན། །དེ་ལས་སྦྱིན་པའི་མཆོག་མ་མཆིས། །བྱང་ཆུབ་སེམས་དཔའ་དུག་འདོན་ནའང༌། །ཕན་ན་དུག་ཀྱང་སྦྱིན་པར་བྱའོ། །མི་ཕན་ཆོས་ནོར་སྦྱིན་མི་བྱ། །ཕན་པ་ཆོས་ཡིན་གནོད་མ་ཡིན། །སྦྲུལ་བཟུང་སོར་མོ་བཅད་ཕན་ལྟར། །ཐུབ་པས་གཞན་ཕན་ཆོས་བསྟན་པས། །བདག་ལ་གནོད་ཀྱང་བྱ་བ་སྟེ། །ཕྱི་མར་ཕན་པ་ཡོད་པ་ཡིན། །ཆོས་སྨྲ་ཤེས་རབ་མིག་ཅན་ལ། །དངོས་པོ་ཀུན་གྱིས་མཆོད་པ་དང༌། །བདག་མཉམ་ཉན་དུ་གཞུག་པ་དང༌། །འཆང་བའི་ཡོན་བདག་འཛིན་བགྱི་ཞིང༌། །གུས་པས་མཆོད་དང་གཞན་དག་ཀྱང༌། །དེ་ཡི་ཡོན་བདག་བྱེད་པར་བསྐུལ། །ང་རྒྱལ་ཕྲག་དོག་སེམས་སྤངས་ལ། །འགྲོ་ལ་བརྩེ་བས་རྟག་གུས་པར། །སྒྱུ་མས་སྒྱུ་མ་རྣམ་སྤྲུལ་ལྟར། །བསྔོ་བ་དམིགས་མེད་དག་པས་སྦྱིན། །ཤེས་རབ་ཡོད་པས་སྦྱིན་པར་བྱ། །མེད་པས་བྱིན་པ་ཤིན་ཏུ་བཟང༌། །ཐར་པ་སྦྱིན་པས་མི་བྱེད་ཀྱང༌། །ངན་འགྲོ་དབུལ་བ་སྐྱོབ་པར་བྱེད། །སྦྱིན་པ་དག་གིས་གྲོལ་བ་མིན། །ཚུལ་ཁྲིམས་དག་གིས་ཀྱང་མི་གྲོལ། །ཤེས་རབ་ལྡན་གཏོང་ཁྲིམས་ལྡན་དེས་གྲོལ་བས། །ཚུལ་ཁྲིམས་གསུམ་ལ་འབད་དེ་ཤེས་པས་སློབས། །བསྡམ་བྱ་ཀུན་གྱི་རྗེས་སུ་འཇུག་པ་དང༌། །མི་དགེ་བཅུ་སྤངས་དགེ་བཅུ་བསྟེན་པ་དང༌། །རྩ་བ་ཡན་ལག་བཅས་ལས་ལྡོག་བྱེད་པ། །སྒྱུ་མའི་བློ་ཡིས་གུས་བྱས་བདག་དོན་མིན། །ལུས་ངག་ཡིད་ཀྱིས་དགེ་སྤྱད་མི་དམིགས་པར། །གཞན་ལ་བསྔོ་བ་དེ་ནི་ཚུལ་ཁྲིམས་ཡིན། །མི་སྲུང་འཆལ་དང་བདག་ཞེན་ན། །ཤེས་རབ་བྲལ་ཏེ་ཚུལ་ཁྲིམས་མིན། །ཕ་རོལ་ཕྱིན་དྲུག་མི་དམིགས་པས། །སྤྱོད་ཅིང་གཞན་ལ་བསྔོ་བྱེད་ན། །དེ་ནི་ཤེས་རབ་ལྡན་པའི་ཚུལ་ཁྲིམས་ཏེ། །རྟག་ཏུ་སྦྱིན་སོགས་དགེ་ཚུལ་བསྲུང༌། །ཐམས་ཅད་བྱང་ཆུབ་ཕྱིར་བསྔོ་ན། །འདོད་ཡོན་སྤྱོད་ཀྱང་ཁྲིམས་ལ་གནས། །ཞུམ་པའི་སེམས་མེད་འགྲོ་བའི་དོན་ལ་བརྩོན། །ཤེས་རབ་ཡོད་པས་དམིགས་པ་མེད་པར་བསྔོ། །ཤེས་རབ་མེད་པས་ཚུལ་ཁྲིམས་དང༌། །འཆལ་དང་སྡོམ་པ་མེད་མིན་ཤེས། །མ་རིག་པས་བདག་ནོན་པ་ཡིས། །ནོན་པས་མི་ཤེས་རྨོངས་པ་དེ། །ཚུལ་ཁྲིམས་མ་ཡིན་དོན་མེད་ཡིན། །འབྲས་བུར་རེ་དང་ང་རྒྱལ་ཡོད། །ཚུལ་ཁྲིམས་ཡིན་ཡང་ཤེས་རབ་མེད། །ཤེས་རབ་བྲལ་བས་གྲོལ་བ་མེད། །ཤེས་རབ་ཡོད་ན་ཉོན་མོངས་དང༌། །ཚུལ་ཁྲིམས་ཞེས་བྱ་དམིགས་མེད་དེ། །ང་རྒྱལ་ཆགས་དང་ཉོན་མོངས་གང༌། །སྡོམ་དང་དགེ་དང་གཞན་དོན་བསྔོ་བ་ཀུན། །བདག་མེད་མི་ཉམས་དགེ་བརྩོན་ཞིང༌། །ཤེས་རབ་མེད་ལ་ཕན་པས་བསྔོ། །ཚུལ་ཁྲིམས་མེད་དང་ཉམས་པ་ཡིས། །ངན་འགྲོ་དུད་འགྲོའི་ཁ་བརྒྱུད་བྱེད། །ཤེས་རབ་ལྡན་པའི་ཚུལ་ཁྲིམས་ཀྱིས། །མི་ཁོམ་སྤངས་ནས་དལ་བ་རྙེད། །ཤེས་རབ་ཚུལ་ཁྲིམས་དང་ལྡན་པས། །ལམ་བདེ་སངས་རྒྱས་གཟུགས་སྐུ་འབྱུང༌། །ཚུལ་ཁྲིམས་ལྡན་པའི་མི་དག་གིས། །བདེ་དོན་ལྡན་ཞིང་འཕྲོད་པ་སྨྲ། །བརྩེ་བའི་དུས་སུ་སློབ་མ་ལ། །བརྗོད་པར་བྱ་ཞེས་ཐུབ་པས་གསུངས། །དེ་བཞིན་བརྟན་ཁྲོ་མེད་ཞི་བདེན་སྨྲའི་ཚིག །ཆུ་བཟང་ཁྲུས་བྱེད་དྲི་སེལ་མཉན་འོས་ཡིན། །ངག་བདེན་ཆོས་དང་ལྡན་སྨྲ་ན། །འདི་དང་ཕ་རོལ་དག་ཏུ་བདེ་བར་བྱེད། །ལུས་ཀྱང་དེ་བཞིན་སྡོམ་གནས་པས། །སྡིག་པར་འགྱུར་བར་མི་བྱ་ཞིང༌། །དགེ་བ་ལ་བརྩོན་མཆོད་རྟེན་དང༌། །གཙུག་ལག་ཁང་དང་བླ་མ་ལ། །ཕྱག་དང་བསྐོར་བ་མཎྜལ་དབུལ། །བླ་མའི་ལས་དང་མཆོད་རྟེན་ལས། །མདོ་བྲི་བྱི་དོར་བཅས་པ་དང༌། །དགེ་འདུན་བྱ་བ་དག་ཀྱང་བྱ། །ཡིད་ཀྱང་ཆོས་ལ་གུས་པ་དང༌། །འགྲོ་བ་དྲང་བའི་བསམ་པས་སྦྱར། །ཚུལ་མིན་སྲོག་གཅོད་རྐུ་བ་དང༌། །བུད་མེད་ཡིད་ལ་མི་བྱ་སྟེ། །དེ་ལ་དོན་ཡོད་མ་ཡིན་ཞིང༌། །ཤེས་རབ་ཅན་ལ་ཆགས་པ་མེད། །གང་ནའང་རྒྱལ་བས་སྲོག་འཕྲོག་ལ། །དམྱལ་བ་དག་དང་འགྲོ་དང་ལྡོག །ཚེ་ཐུང་ནད་མང་གཞན་གྱིས་འཚེ། །ཞེ་སྡང་སྲོག་འཕྲོག་དམྱལ་བར་སྐྱེ། །དེ་ཡང་དཀའ་བ་ཡོད་པ་མིན། །འགྲོ་བ་སོ་སོར་ལུས་གྲུབ་ལ། །འཚོ་བ་ལས་ཀྱིས་བསྐོ་བ་སྟེ། །ལྟོགས་སམ་འགྲངས་པས་ཤི་བ་ལས། །གཞན་ཡང་སྲོག་ལ་དགའ་བ་ལ། །འཇིག་རྟེན་ལ་ཡང་རིང་བར་འགྱུར། །སྙིང་མི་དགའ་ཞིང་ཤ་མདོག་ངན། །དགེ་བ་གཞན་ཀུན་དེས་འཕྲོག་བྱེད། །ནོར་ལེན་པ་ཡང་རྟག་ཏུ་དབུལ། །མི་དག་གནས་དང་དུས་ཀུན་ཏུ། །འགྲོ་བ་གཞན་ནའང་བཀྲེས་སྐོམ་ཞིང༌། །འགྲོ་བ་གཞན་པས་ནུས་པ་ཆུང༌། །མི་གཙང་སྤྱོད་པའང་དགྲ་མང་ཞིང༌། །རྟག་ཏུ་གཞན་གྱིས་འཚེ་བ་སྟེ། །འགྲོ་བའི་ཡུལ་ལ་ཆགས་པར་བྱ། །ཆགས་པ་འཁོར་བའི་ཕོ་ཉ་ཡིན། །བུད་མེད་ཆགས་མེད་ལུས་མི་གཙང༌། །སེམས་དང་ངག་ལ་ཆགས་པ་རྫུན། །ལུས་ནི་མི་གཙང་རྐྱལ་པ་ཡིན། །དྲི་མ་གཉིས་ལ་འཇིགས་པར་བྱ། །འཇིག་རྟེན་ལྷ་དང་དཀོན་མཆོག་ཀྱང༌། །དེ་ལ་སྡང་བས་སྐྱོབ་མི་ནུས། །སྐྲ་རྩེ་སོ་ནི་རང་སེམས་དག །དགའ་ན་དེ་བླངས་རི་མོར་བྱོས། །དྲི་རྒྱན་དགའ་ན་རང་ཆོངས་ཤིག །བདག་ལ་བདག་གིས་མི་ཕན་ན། །གཞན་གྱིས་དྲི་དང་རྒྱན་བཅངས་པས། །ཁྱོད་ལ་ཕན་པ་ཅི་ཐོབ་པ། །སེམས་ཡིན་ངག་ཡིན་སྐྱེས་པ་བརྟེན། །དབྱིབས་ཡིན་རང་རིས་དབྱིབས་ལེགས་བྲིས། །རྐྱེན་ཡང་མི་གཙང་མང་དུ་འཚོགས། །རྐྱེན་བྱེད་རང་དག་རྐྱེན་གཞན་བསྟེན། །རྒྱུ་འབྲས་མི་གཙང་ཁུ་ཁྲག་ཅི། །རིན་ཆེན་བུམ་པ་ནང་མི་གཙང༌། །ཀུན་གྱིས་རེག་པར་མི་ནུས་ན། །བདག་དང་བུད་མེད་ཕྱི་དང་ནང༌། །མི་གཙང་ཆགས་པ་སྤངས་ན་བདེ། །གཡན་པ་འཕྲུག་ན་བདེ་ཞེ་ན། །མེད་པ་ཇི་ལྟར་བདེ་མ་ཡིན། །དབང་མེད་འབྱུང་བའང་མ་ཕྲུག་ཅིང༌། །སྨན་གྱིས་མྱུར་དུ་སོས་པར་འགྱུར། །དེ་བཞིན་ཆགས་པའི་སེམས་སྐྱེས་ལ། །གྲོལ་དང་ཐར་པ་དྲན་ཤེས་པས། །བདག་གཞན་མི་གཙང་ཁ་དབྱེ་དང༌། །རྨི་ལམ་སྒྱུ་མ་ཆགས་མེད་བྱ། །རྫུན་དང་ཚིག་རྩུབ་འཆལ་དང་ཁྲོ། །སྐུར་འདེབས་དགྲ་མང་མི་སྙན་ཐོས། །ཚིག་གི་བཙུན་ཞིང་སྨྱོ་བ་དང༌། །ལྕེ་ལ་ཞིང་རྨོ་དམྱལ་བར་སྐྱེ། །མང་བརྗོད་མི་དགོས་ཆགས་ལ་སོགས། །ཉེས་པ་དྲན་པས་སྤང་བར་བྱ། །མདོར་ན་ཐམས་ཅད་མཁྱེན་པ་ཡི། །མ་འདྲེས་སོ་སོའི་འབྲས་བུ་འབྱུང༌། །ཚུལ་ཁྲིམས་ལྡན་པའི་ཡོན་ཏན་ནི། །མི་དབང་ལྷ་དབང་དཔལ་འབྱོར་ལྡན། །སྡོམ་པ་སུམ་ལྡན་སྣོད་ལྡན་བྱེད། །སངས་རྒྱས་འབྲས་བུ་དེས་མྱུར་བར་ཆད་མེད། །བཟོད་པའང་བདག་ལ་སོགས་པས་གཅེས། །དེ་བས་འཁོར་བའི་སྡུག་བསྔལ་ནི། །བཟོད་པ་ཅན་ལ་ཡོད་མིན་ཞིང༌། །གཟུགས་བཟང་གསེར་མདོག་ངན་འགྲོ་སྤང༌། །འཇིག་རྟེན་དག་ན་སྡུག་བསྔལ་ནི། །མགོ་གཅོད་རྐང་ལག་སྣ་གཅོད་དང༌། །ལྕག་རྡོ་དབྱིག་དང་མཚོན་དག་གིས། །གསད་དང་བརྡུང་དང་བསྣུན་པ་དང༌། །དེ་བཞིན་མིག་དབྱུང་བཅིང་སོགས་ཀྱང༌། །བྱང་ཆུབ་འདོད་པས་བསྲན་པར་བྱ། །སྲོག་དང་ན་ཚ་དག་བཟོད་ན། །ནོར་དང་ཆོས་སོགས་ཅིས་མི་སྦྱིན། །ཆར་སོགས་འབྱུང་བའི་གནོད་པ་དང༌། །ནད་དང་བཀྲེས་སྐོམས་སོགས་རྣམས་ལ། །བྱང་ཆུབ་འདོད་པས་ཅིས་མི་བསྔགས། །ཐོས་བསམ་དགེ་བདེན་པ་ཡང་སེམས། །འདི་ནི་སྣང་བ་རྟེན་འབྲེལ་བཟང༌། །དེ་བས་འདི་རྟོགས་སེམས་གོམས་ཀྱིས། །རྒྱལ་བའི་ཡུམ་ནས་མཆོད་པའི་རྟེན། །སྐུ་གདུང་དངོས་པོ་ཤེས་རབ་ཡུམ། །མཆོད་པར་བསྟན་པས་ཤེས་རབ་ནི། །གུད་ན་ཡོད་མེད་རང་གི་སེམས། །སེམས་ནི་ཐབས་དང་ཤེས་རབ་སྟེ། །བདག་གཞན་ཀུན་གྱི་རྒྱུད་རིག་པ། །སྟོབས་དང་ཡེ་ཤེས་བསྐྱེད་པ་ཡིན། །བདག་མེད་ཤེར་རབ་ཐབས་ཐར་ངེས། །དེང་ནས་ཐམས་ཅད་མཁྱེན་ཐོབ་པར། །འདུ་ཤེས་བཀག་པས་གྲོལ་བ་མིན། །བདག་དང་གཞན་དུ་འདུ་ཤེས་ན། །ཚུ་རོལ་ཡིན་ཏེ་དེ་སྤྱད་ནས། །གཏན་མེད་རྟེན་འབྲེལ་སྒྱུ་བློ་ཡིས། །དང་པོ་པ་ནས་སྟོན་པའི་སྐུར། །སྐྱོན་ནི་བདག་གཞན་གང་ནས་འབྱུང༌། །གང་ནས་གང་སྤངས་གྲོལ་བ་གང༌། །ཡོན་ཏན་ལུས་ངག་ཡིད་གསུམ་གྱིས། །སྐྱབས་དང་སེམས་གཉིས་ཕྱིན་དྲུག་དང༌། །བྱང་ཆུབ་ཕྱོགས་ཆོས་ཐམས་ཅད་ཀྱི། །ཡོན་ཏན་མདོ་རྣམས་ཀུན་ནས་བལྟ། །འཁོར་བར་ཕ་མ་བུ་སེམས་ལྟར། །ཐམས་ཅད་བུ་ཡིན་སྙིང་རྗེ་སྐྱེས། །བརྒྱ་མཐོང་གཡོ་དང་ལུས་སྤྲུལ་པ། །རེ་རེའི་ཡོན་ཏན་སྤྱིར་བརྗོད་ཙམ། །སངས་རྒྱས་རེ་རེའི་བསྟན་པ་ལ། །སྤྱོད་དང་སྤེལ་དང་གོང་མ་བསྒྲོད། །ད་ལྟའི་མཁས་པ་རེ་རེ་ལ། །ཡོན་ཏན་ཆ་ཤས་སུ་ཡིས་ཤེས། །ཡོན་ཏན་གྲངས་མེད་ལས་བྱུང་ནས། །ད་ལྟ་ཉི་ཟླ་ཚས་སོགས་ཤིང༌། །ཐམས་ཅད་ངེས་དང་འབྲས་བུ་དེས། །ལ་ལ་མ་རྫོགས་ལ་ལ་འབྱུང༌། སྔོན་ནས་གྲངས་མེད་རྒྱལ་བས་མཁྱེན། །ཡང་ན་ངེས་པར་བསྟན་ནས་མེད། །དྲང་དོན་ཡིན་ཏེ་དགེ་སྡིག་གི །འབྲས་བུ་མི་འགག་བསྟན་པ་ཡིན། །དེ་ལྟར་དགེ་སྡིག་འབྲས་བུ་དག །གསུངས་པ་མ་བྱུང་མ་རྫོགས་པ། །སྡིག་པ་དག་དང་དགེ་དེ་ཡི། །འབྲས་བུ་མདོ་ལས་མང་དུ་བསྟན། །སྡིག་པའང་གསུངས་བཞིན་སྦྱིན་པ་ཡི། །འབྲས་བུ་ཐད་ཀར་འགག་པ་མེད། །ཤེས་རབ་ལྡན་པས་དེ་ལྟར་ཆོས། །ཆོས་རྣམས་རྟེན་འབྲེལ་བློས་མཐོང་ན། །མདོ་རྒྱུད་སྡོམ་པ་གསུམ་ལ་ལུས་ངག་ཡིད་ཀྱིས་རྒྱུན་དུ་སློབས། །དད་པས་ཀུན་སློང་བརྩོན་བསྐྱེད་སྐྱབས་དང་སེམས་བསྐྱེད་སྔོན་བཅུག་ལ། །སྦྱིན་དང་ཚུལ་ཁྲིམས་བཟོད་ལུས་ཤེས་རབ་དང་ནི་མ་བྲལ་བས། །སྡུག་བསྔལ་བདག་ལུས་ཅན་དེ་ལ་ཆགས་སྡུག་བསྔལ་སླར་ཞིང་འཕེལ། །མ་ཆགས་ལུས་ངག་ཡིད་སྡོམ་སྡིག་པ་མི་སྣོན་སེམས་སྟོབས་བསྐྱེད། །སྡིག་པ་སྡུག་བསྔལ་ལས་བྱུང་དེ་བས་ཀུན་བརྟགས་ལུས་འདི་ལ། །གཟེ་རེ་མ་བྱེད་འདོད་ལ་མ་ཆགས་ཕྱིར་ཞིང་སྡུག་བསྔལ་འཕེལ། །གཞན་དབང་འབྱུང་ཞིང་ངག་ཡིད་ལུས། །བདག་མེད་གཞན་ཡིན་གཞན་དོན་ལ། །མི་སྐྱོ་ལུས་ངག་ཡིད་སེམས་ཀྱིས། །མི་སྡོད་རྒྱལ་དང་སྲས་བཞིན་བྱོས། །ཡོངས་གྲུབ་སེམས་ལས་གཞན་མེད་པས། །རང་དང་ལྷ་རྣམས་གསལ་བར་བྱ། །ཀུན་བརྟགས་གཞན་དབང་ཡོངས་སུ་གྲུབ། །གཅིག་དང་ཐ་དད་འགལ་མེད་དེ། །ཞི་སོགས་ལས་ཀུན་སྒྱུ་མ་ཡིས། །སྡིག་སྲབ་དགེ་བ་འཕེལ་བ་ཡི། །སེམས་བརྟན་དོན་དུ་རྒྱལ་བས་བསྟན། །དེ་ལྟས་སུམ་ལྡན་མ་ཡེངས་སྤྱོད། །གོམས་དང་བརྟན་པར་གྱུར་པ་ལ། །སངས་རྒྱས་དམྱལ་འབྲས་གཞན་གང་ཡོད། །ཆོས་དང་ཟང་ཟིང་སྦྱིན་པའི་རྒྱུ། །སྔོན་མ་བཏང་བས་དེ་མིན་ཏེ། །ནོར་འདོད་ཕྱིར་ནི་ཀུན་སེམས་སྡུག །ད་ལྟ་མ་བཏང་ཕྱི་མར་གཏང༌། །ཚུལ་ཁྲིམས་མེད་ན་སྦྱིན་པས་ཀྱང༌། །ཁྱད་པར་ཀླུ་དང་བྱོལ་སོང་ལྷ། །བཟོད་མེད་ལུས་ངག་ཆོས་མེད་དམན། །མ་བརྩོན་པ་ཡིས་ལོག་པར་བལྟ། །བསམ་པ་མ་བརྟན་བར་ཆད་འབྱུང༌། །ཤེས་རབ་མ་སྦྱངས་ནམ་ཡང་བླུན། །རེ་རེའི་འབྲས་བུ་དེར་གནས་པས། །མདོ་ལྟར་ས་སྦྱངས་རིམ་པ་བརྟག །རྒྱུ་ལས་འབྲས་འབྱུང་ཕྱིན་དྲུག་བསྟེན། །གོང་ལྟར་ས་ལ་དེ་ནས་སྦྱར། །ཞེ་སྡང་ཆགས་དང་མ་རིག་རྒྱུ། །བསད་འཕྲོགས་བཀོལ་རྐྱེན་འབྲས་བུ་ངན། །སྡིག་པའི་རྒྱུ་རྐྱེན་འབྲས་བུ་ནག །དེ་བས་དེ་ལོག་དེ་བས་བསྟེན། །དོན་དམ་བདེན་མེད་སྐད་ཅིག་ལ། །བདེན་མིན་ཐམས་ཅད་ཀུན་རྫོབ་སྟེ། །རྒྱུན་ལ་བལྟས་ན་ཟན་དང་ཆུས། །དབྱུ་གུ་རིམ་པར་ཐུན་བར་དང༌། །སྐད་ཅིག་རྒྱུན་ལ་བདེ་དང་སྡུག །སྨན་དང་དུག་གི་ནུས་པ་བཞིན། །རྒྱལ་བ་ངན་འགྲོ་རྒྱུད་ལ་གནས། །རྨི་ལམ་དང་མཚུངས་ཆོས་རྣམས་ལ། །དེ་ཤེས་གྲོལ་བའི་རྒྱལ་བ་རྣམས། །སོ་སོར་ཐར་པ་ངོ་མཚར་ཏོ། །བསྟན་པ་སྟོན་ཆོས་འཁོར་སོ་སོ། །སོ་སོར་ཐར་མེད་སོ་སོ་ན། །འགྲོ་རྣམས་གང་གི་མཐུ་ལས་གྲོལ། །དེས་ན་ཕ་རོལ་ཕྱིན་པ་ཡང༌། །སོ་སོར་ཐར་པ་ཁོ་ན་སྟེ། །གཞི་ལམ་མེད་པས་མ་ཡིན་ཏེ། །ཡིན་ན་ངན་འགྲོ་ཅི་ལ་ཐོགས། །དེ་ཕྱིར་ཕ་རོལ་ཕྱིན་པ་ཡང༌། །སོ་སོར་ཐར་ཡིན་བརྟེན་པ་ཡིན། །བྱང་ཆུབ་སེམས་དཔའི་ཆོས་ཀྱང་དེའོ། །སོ་སོར་ཐར་དང་བྱང་ཆུབ་སེམས། །སྔགས་ཀྱི་ཐེག་པ་གསུམ་བསྟན་པ། །སོ་སོ་ཡིན་ཏེ་གཅིག་ཏུ་གནས། །གདུལ་བྱའང་གཅིག་ཏུ་བཞག་པ་སྟེ། །སྟོན་པ་པོ་ང་ཆོས་ཀྱང་ང༌། །ཉན་པའི་ཚོགས་ལྡན་འཁོར་ཀྱང་ང༌། །དེ་བཞིན་བྱམས་པ་གདུལ་བྱའི་སྐུ། །ཕ་རོལ་ཕྱིན་པར་བྱང་ཆུབ་སེམས། །འཁོར་བའི་ནང་ན་ཞི་དང་ཁྲོ། །ཉན་ཐོས་རྣམས་ལ་ལུས་ངག་སྡོམ། །དེའང་སུམ་ལྡན་ཡན་ལག་སྐད་ཅིག་རིམ། །བྱང་ཆུབ་སེམས་དཔའ་གཞན་ཡང་དེའི། །སོ་སོ་ཁོ་ནར་རྟགས་གྲུབ་ན། །འདོད་པ་བདེན་ན་སྔོན་སྤྱོད་ལྟར། །མདོར་ན་སྐྱོན་མང་མི་བདེན་ངེས། །དཀྱུས་མང་ཅི་དགོས་རིགས་པས་གནོད། །བྱམས་ཞུས་མདོ་ནས་བསྟན་པ་ཡིན། །འདིར་ཡང་བྱེ་བྲག་དེ་ལྟར་བསྟན། །སྤྱིར་ནི་ཐེག་གསུམ་གཞི་ལམ་འབྲས། །སོ་སོ་ཁོ་ནར་ཐར་པ་ཡིན། །རྒྱལ་སྲས་ཕྱོགས་བཅུ་འདས་བཞུགས་ཀྱིས། །གང་ལ་མ་ཕན་ཁོང་ཉིད་ཐར། །རྩ་བ་གཏན་འཆོར་ཉེས་པ་དེས། །ཐར་རམ་འཁོར་བར་རྟག་པར་སྡུག །མི་ཐར་འཁོར་དང་ཐར་པ་གཉིས། །རིགས་མིན་ལས་དེ་སྦྱང་དགོས་ཡིན། །ཡུལ་དུས་གནས་སྐབས་སྦྱར་བྱས་ནས། །འདུལ་བ་བཅས་ཏེ་བསྲུང་བ་དང༌། །དངོས་པོ་མི་བདེན་བདེན་ཡིན་ནའང༌། །མུ་སྟེགས་པ་ལྟར་བཏགས་བདེན་ཏེ། །དེ་ལ་བསྲུང་དང་ཕན་གནོད་ཅིང༌། །དངོས་པོ་མི་འགེགས་རྟག་པ་འགེགས། །འོག་མ་དག་དང་རང་གི་ངོར། །ཐམས་ཅད་བསྲུང་བ་དགོས་པ་སྟེ། །དགེ་འདུན་བརྗེད་པ་དཀོན་མཆོག་མཆོད། །གོང་མ་གོང་མར་གནང་བ་ཡོད། །ལུས་ངག་ཡིད་ཀྱི་དགེ་བ་ཀུན། །དེ་བས་དངོས་པོར་མ་འཛིན་པར། །སྒྱུ་བློས་མ་ཉམས་སྡོམ་པ་གཟུང༌། །བདག་མེད་འགྲོ་དོན་གཙོ་བོར་གྱིས། །ལས་སྦྱང་ཐབས་དེ་ད་ལྟ་བྱ། །ཉེས་སྦྱང་སྡོམ་པ་གོང་མས་བསྲུང༌། །དག་པའི་རིམ་པ་དཀྱུས་མ་ཅི། །སྒྲུབ་པའི་རིམ་པ་ཤེས་པར་བཤད། །ཡུལ་ནས་ཉན་ཐོས་རང་རྒྱལ་འདོད། །དགེ་བ་དེར་བསྔོ་ཁྲིམས་འཆལ་བསྟན། །དེ་བས་འཆལ་རྩའི་སྡིག་པ་ཀུན། །རྟོག་དཔྱོད་ལམ་དང་ཁྲིམས་མེད་ཀྱིས། །རྩ་བ་དོར་བའི་ལྷག་སོགས་རྣམས། །དངོས་པོ་གཙོ་བོར་བསྟན་པ་དག །རྨོངས་དང་ལེ་ལོས་བརྗེད་འཇིགས་ནས། །རྒྱལ་བས་བཅས་ནས་བསྟན་པ་ཡིན། །དགེ་བ་འཕེལ་བས་བཅས་པ་སྟེ། །བཅོས་པས་བཤགས་ཡང་ལྕི་བ་མེད། །རྩྭ་བཅད་ས་བརྐོས་ལ་སོགས་སྡིག །ཕལ་པས་བཅད་དང་ས་བརྐོས་ལ། །སྡིག་མེད་བཅས་ལས་དགེ་སྡིག་འབྱུང༌། །དེས་ན་བདག་རྟེན་གྲོལ་དང་ལྟུང༌། །བཅས་པའི་ཆོས་འདི་གཞན་དོན་ཡིན། །བདག་ལ་བརྟེན་ནས་གཞན་ལྷུང་བས། །བཅས་ཏེ་རྒྱལ་བས་བསྟན་པ་ལ། །དངོས་གཞི་བདག་ལྟུང་འདི་ལྟ་བུ། །དོན་ཡོད་བདེན་པ་བདེན་བསྲུང་བས། །བདག་གཞན་གཉིས་ཀ་སྡུག་བསྔལ་ངེས། །བརྟུལ་ཞུགས་ཅན་གྱིས་བཅས་པ་བསྲུང༌། །ལུས་ངག་མ་ཡེངས་དགེ་བ་སྤྱད། །ལུས་ངག་དགེ་སྡིག་ལས་ཡིན་པ། །སེམས་ལ་ནན་ཏན་འབད་དེ་བྱ། །གཞན་དོན་གཙོར་མཐོང་བཅས་པ་བཤགས། །བཤགས་བྱ་རྟེན་འགྲོལ་གཞན་དོན་འཕེལ། །སྒྲིབ་པ་སྦྱངས་དང་ཚོགས་བསགས་པས། །གྲོལ་དང་ཐར་བར་ཀུན་མཁྱེན་གསུངས། །འོན་ཀྱང་འགྲོ་བ་རིགས་ངེས་ན། །མི་ཐར་བ་དང་མི་གྲོལ་སྐྱོན། །དཔེར་ན་རྒྱུ་འགྱུར་རྐྱེན་གྱིས་འགྱུར། །ཆོས་རྣམས་ཀུན་བསླབ་སྡིག་པ་སྦྱང༌། །བཅས་པ་ཉིད་ཀྱང་གཞན་དོན་པས། །ངོ་ཚ་ཤེས་དང་ཁྲེལ་ཡོད་ཀྱིས། །བདག་གཞན་གཉིས་ཀ་བདེར་འདོད་པས། །བཅས་པ་མི་ཉམས་འབད་དེ་བསྲུང༌། །འགྲོ་བ་འདོན་པའི་ཆོས་ཡིན་ཏེ། །དང་པོ་པ་ཡིས་བྱ་བར་དཀའ། །སུམ་ལྡན་ཤེས་པས་རྒྱུན་ལས་སྤྱང༌། །ས་ཡི་ཡོན་ཏན་སེམས་ལ་བརྟག །ནུས་ན་གཞན་དོན་གཙོར་བྱས་པས། །བདག་ལ་ཉམས་ན་ཉེས་མི་འབྱུང༌། །མདོ་རྣམས་ཀུན་ལས་ལེགས་བསྟན་ཡོད། །དེ་བས་ལུང་ལ་ལྷད་མེད་སྤྱད། །གཞན་གྱིས་གཞན་གྱི་དོན་མཐོང་ཡང༌། །བཅས་པ་ཉམས་ན་གཞན་དོན་འཇིག །དེ་ལྟས་བཅས་པ་བསྲུང་བ་དང༌། །ས་ལ་སྨོན་དང་ཤེས་རབ་སྦྱང༌། །ཚོགས་གསག་སྨོན་ལམ་རྒྱ་ཆེར་གདབ། །བསླབ་པ་བསྲུང་པས་སྡིག་འབྱོང་ཞིང༌། །ཚོགས་རྫོགས་འགྲོ་དོན་ས་ལ་སྦྱོར། །ཤེས་རབ་ཡོད་ན་ད་ལྟ་ཉིད། །རྒྱལ་སྲས་ལྟ་བུར་གསུམ་ག་བསྲུང༌། །ཡོན་ཏན་སེམས་ལ་འཕེལ་ཏེ་གནས། །ཡང་ན་ནྱ་གྲོ་དྷའི་རྒྱུ་བཞིན། །ངན་འགྲོ་མཐོ་རིས་དེ་ལས་ཐར། །རིམ་པར་འབྱུང་བས་སྡོམ་པ་རྣམས། །མ་ཉམས་མ་བསྲུངས་ཤེས་རབ་བསྐྱེད། །ཤེས་རབ་མི་གཡོ་སྣང་བ་བརྒྱུད། །གཞན་དོན་ལུས་སྤྲུལ་རྩ་བ་གཞི། །སྤྱོད་པ་སྣང་ཡང་དངོས་པོ་མེད། །སེམས་གཉིས་མི་འགལ་ད་ལྟའང་སྤྱད། །དབང་ལྔ་མིན་པར་མགོ་མ་གཙོ། །དེ་ཉིད་གཞན་གྱིས་དགེ་བར་བསྒྲུབ། །རྒྱལ་བས་དགེ་བར་འགྲོ་བའི་ཕྱིར། །འདི་དང་འདི་མེད་གང་ཕན་སྟོན། །དད་པས་སྡོམ་གཟུང་བརྩོན་པས་བསྟེན། །ཤེས་རབ་པ་ཡི་ཆོས་ཡིན་ནོ། །དད་དང་ཤེས་རབ་ཐ་དད་ཀྱང༌། ལྷན་ཅིག་གནས་ལ་འགལ་བ་མེད། །དེ་བཞིན་སྡོམ་གསུམ་ཐ་དད་ཀྱང༌། །ལྷན་ཅིག་སྒྱུ་མའི་བློ་ཡིས་སྤྱོད། །ལུས་ངག་ཡིད་གསུམ་ཐ་དད་གཅིག །རིགས་པས་མི་གཅིག་ཐ་དད་དང༌། །གཅིག་ཏུ་བྱ་བར་གྲུབ་མེད་དེ། །ཀུན་རྫོབ་སྒྱུ་བློ་ཐ་དད་གཅིག །ཡིད་བསྐུལ་ཡུལ་དག་ལུས་དོན་བྱེད། །སོ་སོར་སྣང་བས་འགྲོ་དོན་ནུས། །ཆོས་རྣམས་དོན་ལོག་བྱས་མི་གྲོལ། །དེས་ན་སུམ་ལྡན་འགྲོ་དོན་ཆོས། །དངོས་པོ་ལྟར་ཡང་བདེན་པ་མིན། །ཆོས་རྣམས་སྒྱུ་མའི་མཚན་ཉིད་དུ། །མཁས་དང་སྟོང་པ་ཉིད་ཀྱིས་བསྟན། །སྡོམ་གསུམ་རྟེན་འབྲེལ་སྒྱུ་མ་སེམས། །མན་ངག་དང་ནི་རིགས་པས་ཀྱང༌། །སྒྱུ་མར་སྣང་ཡང་ཤེས་པར་བྱ། །སྒྱུ་མིན་གལ་ཏེ་དངོས་ཡིན་ན། །ཐར་དང་ངན་འགྲོར་རིགས་པ་མིན། །བསྟན་ཀྱང་ད་དུང་དངོས་འཛིན་ན། །ཉན་ཐོས་རིགས་དང་མུ་སྟེགས་རིགས། །ཞེན་པ་བདུད་ཀྱི་སྤྱོད་པ་ཡིན། །ཐམས་ཅད་མཁྱེན་པ་རིང་བར་འགྱུར། །འོག་མ་སྤངས་ནས་གོང་མི་སྤྱད། །ཆེ་བས་ཆུང་བ་མ་ཤེས་ན། །ཆེན་པོའི་མིང་ཐོབ་སྲིད་མ་ཡིན། །ཆུང་བ་མ་ཉམས་ཐེག་ཆེན་དུ། །བྱང་ཆུབ་སེམས་དཔའ་མ་ཉམས་སྤྱོད། །ཆེན་པོ་སྤངས་པས་ཆུང་བ་དམན། །གཞན་དོན་མེད་པས་རང་ཡང་འཇིགས། །འབངས་ལས་རྒྱལ་པོ་ཆེ་བ་དང༌། །འགྲོ་ལས་སངས་རྒྱས་ཆེ་བར་བསྟན། །ཡབ་དང་འདྲེན་པ་སྤངས་པ་མིན། །རྒྱལ་པོས་འབངས་ལ་བྱམས་པར་བྱེད། །མཛད་པ་གཞན་ལ་བརྟེན་ནས་རྒྱས། །གཙོ་ཆེར་གཞན་ཀྱི་དོན་མཐོང་ན། །སྒྱུ་མའི་བློ་ཡིས་ཆོས་རྣམས་ཀུན། །སྡོམ་གསུམ་སྣོད་དང་མི་འགལ་བར། །བཅས་ཉམས་མ་བཤགས་གཞན་དོན་ཉམས། །སུམ་ལྡན་ཤེས་པའི་མཁས་པ་ཡིས། །སྟོན་པའི་ཆོས་གཅིག་གདུལ་བྱ་ཡི། །རིམ་པས་ཆོས་བསྟན་སོ་སོར་ཕྱེ། །སྡོམ་པས་ལུས་སྲུང་སྡོམ་ངག་འཆད། །སྔགས་ཡིད་སྒོམ་པ་ལུང་རིགས་དང༌། །མན་ངག་དག་ལ་འགལ་བ་གང༌། །ཀུན་རྫོབ་རྒྱུན་ལ་ངེས་པ་མེད། །མིག་སོགས་ཚོགས་དྲུག་ལྟ་བུ་སྟེ། །བདག་ཆོས་བསྡམས་དང་ཉན་ཐོས་དང༌། །རང་རྒྱལ་ཆོས་རྣམས་སྤྱད་པ་དག །ཤེས་རབ་ཡུམ་ནི་ཡུམ་ལྟར་སྦྱར། །གཞན་དོན་བདག་དོན་ཤེས་ལས་སྐྱེ། །འགྲོ་དོན་རྒྱུ་བཞི་ལས་བཞིས་བྱ། །ཞི་སོགས་སྤྱོད་པ་ཤེས་རབ་སྟེ། །ཤེས་རབ་ཡོད་པས་བཅས་མི་ཉམས། །ལམ་གོལ་མ་ཡིན་དྲང་བས་འགྲོལ། །ལུས་ངག་སྡིག་བསྡམས་སོ་སོར་ཐར། །གཞན་དོན་ཤེས་རབ་ལྡན་པས་བསྔགས། །གཞན་མེད་ཤེས་པས་རྟེན་འབྲེལ་ཏེ། །བསྡམས་དང་བཤགས་དང་སྡིག་པ་ཟད། །སྔགས་ཀྱིས་ཚོགས་བསགས་སྨོན་པས་རྒྱས། །ཤེས་རབ་ཕ་རོལ་ཕྱིན་དོན་ལྟར། །སྡིག་མི་བསྐྱེད་དང་དགེ་བ་འཕེལ། །ཤེས་རབ་ཅན་ལ་སུམ་ལྡན་ཡིན། །འདུ་ཤེས་མི་དག་ག་ཤེས་རབ་སྦྱང༌། །ཚོགས་བསག་སྨོན་ལམ་བརྟན་བྱ་ཞིང༌། །ཤེས་རབ་ཆེན་པོ་རྒྱས་པར་བྱ། །ཇི་ལྟར་རྒྱུ་འབྲས་རིམ་པ་ཀུན། །ཆེ་ཆུང་མདོ་རྣམས་དག་ལས་བསྟན། །བརྟག་དཔྱད་རང་གི་སེམས་དང་སྦྱར། །དང་པོ་པ་ཡི་སུམ་ལྡན་མིན། །ཉན་ཐོས་རང་གི་ཐར་པ་དང༌། །གོལ་བར་མདོ་ནས་བསྟན་པ་ཡོད། །ཕ་རོལ་ཕྱིན་དང་གསང་སྔགས་ཀྱང༌། །ཞེ་སྡང་གསད་སོགས་རྒོལ་བར་འདོད། །དད་བརྩོན་ཤེས་རབ་གཞི་ཡོད་ཅིང༌། །སྔོན་ཚོགས་ཕྲ་མོས་གང་ཟག་ལ། །དུག་ལྔ་ཁ་ནས་གྲོལ་བསྟན་པ། །ལམ་དེ་འཕྲོ་ཉེས་བརྡས་བསྟན་ཏེ། །དུག་ལྔ་མ་ཡིན་བསྟན་པ་ཐབས། །མདོ་རྒྱུད་འཕགས་པའི་བསྟན་བཅོས་ལྟར། །ལ་ལ་དུག་མེད་ཞི་བ་ལ། །གཞི་ལམ་ཞི་བར་བསྟན་པ་ཡིན། །འབྲས་བུ་ཐམས་ཅད་མཁྱེན་པའོ། །དེ་བས་དེ་སྤྱད་དགེ་སློང་གིས། །སྡིག་བསལ་ཚོགས་གསག་སྡོམ་པ་གསུམ། །མ་ཉམས་སྤྱད་བྱ་མ་ནུས་ན། །བསླབ་ཕུལ་སེམས་ལྡན་སྔགས་ལ་བསླབ། །གཞན་དོན་ལམ་བདེ་ལེགས་ཐོབ་ནས། །སླར་བླངས་ལུང་བཞིན་ཉེས་མེད་བྱ། །དཔའ་ཞུམ་མི་ལྡོག་ཀུན་ཟློག་ཅིང༌། །རང་གི་རྒྱུད་འབྱོངས་གཞན་ལ་ཕན། །རྒྱལ་སྲས་དགོངས་པ་དེ་ལས་མེད། །གསུམ་དང་ལྡན་པས་འགྲོ་འདྲེན་གྲོལ། །རང་རྒྱུད་སུམ་ལྡན་གདུལ་བྱ་ལ། །རེ་རེ་གཉིས་དང་གསུམ་དུ་བསྟན། །ཕྲ་མོ་སྦོམ་པོས་ཟིལ་གནོན་ཏེ། །ཤཱ་རིའི་བུ་ལྟར་དགའ་བོ་ལྟར། །བཅས་སྲུང་གཞན་དོན་གཙོ་བོར་སྤྱད། །སུམ་ལྡན་སེམས་ལ་ངེས་ལོན་ན། །མཁས་པ་ནམ་ཡང་ཉེས་མེད་དེ། །བདག་ཀྱང་གཞན་དོན་ཉམས་མེད་སྤྱོད། །སུམ་ལྡན་མི་ཤེས་མགོ་བཏང་ནས། །ཤེས་རབ་མེད་སྐྱོན་རང་ཉམས་པས། །མོའུ་གལ་བུ་ལྟ་བུར་འགྱུར། །དེས་ན་རང་གཞུང་པ་དེ་གཅེས། །རང་ཉམས་གཞན་གྱིས་སྐྱོབ་པར་དཀའ། །མི་ནུས་གཞན་དོན་བྱ་བ་མིན། །འབྲས་བུ་རྒྱུ་དང་རྐྱེན་ལས་འབྱུང༌། །ནུས་པས་མ་བྱས་འཁོར་བ་རིང༌། །ལུང་རིགས་མ་དཔྱད་སུམ་ལྡན་དག །བླུན་པོས་དཔྱད་པ་གསུམ་ག་འཇིག །དམུས་ལོང་རྫས་ལ་མིང་འདོགས་པ། །མུ་སྟེགས་ཆོས་ལ་ལོག་རྟོག་མེད། །ཤེས་རབ་དད་དང་བརྩོན་པ་མེད། །སྔོན་གྱི་སྨོན་ལམ་འཕྲོ་མ་ཕྲལ། །རང་རང་གར་ཞུགས་སོ་སོར་བསྒྲིམ། །སོ་སོར་ཉམས་ན་ངན་འགྲོར་འགྲོ། །དེ་བས་སོ་སོར་མ་ཉམས་པར། །སྤྱད་ཅིང་གཞན་ལ་སྨོན་པར་བྱ། །རྒྱལ་བའི་ཡོན་ཏན་ཐམས་ཅད་མཁྱེན། །མི་སྨོན་སྨད་པ་མུ་སྟེགས་མིན། །སྨན་དང་སྔགས་ཀྱི་ནུས་པ་ཡང༌། །རེ་རེ་གཙོ་བོར་བྱས་ནས་བསྒྲུབ། །གཅིག་མ་གྲུབ་པར་གཞན་གང་ཡིན། །ལས་འཕྲོ་སོ་སོར་རྒྱལ་བས་མཁྱེན། །རྒྱལ་སྲས་རྣམས་ཀྱིས་བསྟན་པར་བས། །རྨོངས་པས་སྤང་དང་བསྲུང་བ་དང༌། །བདག་གཞན་དགྲོལ་བའི་ཐབས་མི་ཤེས། །དེ་བས་ཤེས་རབ་གསུམ་སྦྱོངས་ལ། །ཐབས་དྲུག་ཕ་རོལ་གཏན་མེད་བྱོས། །སུམ་ལྡན་ད་ལྟའི་ས་འདི་ནས། །སངས་རྒྱས་མཐར་ཐུག་རིམ་པ་ནས། །བདག་དང་འཕགས་པའི་རི་ཁྲོད་སོགས། །འཇམ་དཔལ་རྒྱལ་བའི་རིག་ལྟོས་ཡོད། །ཐམས་ཅད་རྫོགས་མཁྱེན་ཐུབ་པ་དཔག །ལུས་ངག་སེམས་ཀྱིས་བཅོམ་པ་ལས། །སྟོན་པས་ལྷག་པའི་ཆོས་མ་བསྟན། །ལུས་ངག་ཡིད་ཀྱིས་སྤྱོད་པ་ལ། །ཕ་རོལ་ཕྱིན་དང་ཁྱད་པར་ཡོད། །བདེན་ཏེ་སྤྱོད་པ་གཞན་མ་བསྟན། །སྤྱོད་པའི་ཁྱད་ལས་རྒྱལ་སྲས་བཟང༌། །རྒྱུད་བཞིའི་ཞིང་སོགས་སོ་སོར་ཐར། །གཞན་དོན་གྱུར་པས་ཕ་རོལ་ཕྱིན། །སོ་སོར་ཐར་པས་མ་ཐར་འདྲེན། །ལྷ་རུ་བསྒྲུབས་པས་ནུས་པ་ཡིན། །མང་བརྗོད་མི་རུང་དོན་མ་ཤེས། །ལས་འཕྲོ་མེད་ལ་མང་བརྗོད་པ། །ལོག་དང་འཆལ་བའི་ཤེས་རབ་སྐྱེ། དེས་ན་གཙོ་དང་འཁོར་བཞིན་ཡིན། །གཙོ་བོའི་དོན་དེ་བླང་དཀའ་བས། །འཁོར་ལ་ལས་འཕྲོ་སོ་སོ་རུ། །སྟོན་དང་སྣང་བས་རང་རང་གོལ། །གཙོ་བོའི་འདོད་པ་གྲུབ་བྱེད་ལྟར། །སངས་རྒྱས་བྱང་ཆུབ་ཀྱིས་གྲུབ་ཅིང༌། །སྔགས་ལའང་རིམ་པ་ཤེས་པས་བསྒྲུབ། །སྔགས་ལ་སོ་སོར་ཡིན་དང་གཅིག །སྒྲུབ་པ་ཤེས་རབ་ཅན་གྱིས་བྱ། །མིག་གཟུགས་མ་ཡིན་མིག་ཉིད་དང༌། །དེ་ལས་གཞན་མེད་སྒྲ་སོགས་མེད། །དེ་བཞིན་དབྱིངས་ན་དགེ་སྡིག་མེད། །མཁས་པས་རྟེན་འབྲེལ་དག་ཏུ་བྱ། །ཡང་ན་ཐམས་ཅད་མཁྱེན་ཉིད་ལའང༌། །སྡིག་པ་དག་དང་མི་མཐུན་ཕྱོགས། །གནས་ན་རྒོལ་མི་གནས་པ་ཡང༌། །ཆོས་ཀྱི་སྟོན་ཏེ་ཆོས་མིན་མེད། །དེ་བས་ཐམས་ཅད་མཁྱེན་པ་ཉིད། །སྒྱུ་མ་མི་ལམ་རྟེན་འབྲེལ་མེད། །འོད་སྲུང་སོ་སོར་ཐར་བསྲུངས་ནས། །སྡིག་ཟད་རྒྱལ་བའི་ཡོན་ཏན་རེ། །དེ་ཤེས་ཕ་རོལ་ཅིས་མི་ཕྱིན། །ལྷ་དང་གུས་དང་དད་དང་འཛིན། །དགེ་སྡིག་རྒྱུ་འབྲས་ལ་ལྟོས་ནས། །རང་ལྷ་སྙིང་པོ་སྔགས་ཅིས་མིན། །འཇམ་དབྱངས་ལ་སོགས་སེམས་དཔས་གསུངས། །རྒྱལ་བ་དཀའ་ཐུབ་གཟུགས་འཛིན་ཉིད། །གཟུངས་ནས་སྔགས་རྣམས་བསྟན་ལ་ལྟོས། །ཇི་ལྟར་ལུས་ངག་ཡིད་གསུམ་སོ་སོར་མ་ཡིན་ལ། །གཅིག་མིན་དེ་ལས་གཞན་པའང་མིན། །གཏན་མེད་རྟེན་འབྲེལ་ངོ་བོ་ལ། །གདུལ་བྱའི་རིམ་པས་སེམས་རྒྱུན་གཅིག །ཐུབ་པ་སྐུ་མཛེས་སོ་སོར་ཐར། །ཉན་ཐོས་འགྲོ་གཞན་སྨྲ་བ་ཟད། །ཆོས་རྔ་ཆེན་པོའི་སྒྲ་ཡིས་ནི། །འགྲོ་བ་སོ་སའི་སྐད་དུ་ཚིམ། །སྣ་ཚོགས་ཐུགས་ཀྱིས་ཞི་སོགས་ལས། །འགྲོ་བ་སོ་སོའི་ཞེན་པ་བཅད། །སངས་རྒྱས་སྤྲུལ་པའི་སྤྲུལ་ལྟ་བུར། །སྣ་ཚོགས་མི་དམིགས་བཞིན་དུ་མཛད། །ཇི་ལྟར་འདིར་ཡང་སྡོམ་པ་གསུམ། །ལུས་ངག་ཡིད་ཀྱི་རྒྱུ་ཤེས་མེད། །མདོར་ན་གཏན་མེད་རྟེན་འབྲེལ་འདི། །སྡོམ་པ་གསུམ་འདུས་ཁོ་ན་ཡིན། །གང་ཕྱིར་བདེར་གཤེགས་མཛེས་གཤེགས་ཚེ། །མཛེས་བརྟེན་འོད་སྲུང་ཚོགས་རབ་བྱུང༌། །སྔགས་དོན་འཁོར་ལོ་བཞིར་བསྟེན་ནས། །སྡེ་པ་བཞི་ཡི་རིམ་པར་བསྟན། །ཆོས་མཐུན་པ་ཡི་བརྡ་བསྟན་ཚུལ། །ཐེག་པ་ཆེ་བར་མིང་བཏགས་པ། །བྱང་ཆུབ་པ་ཡང་གཞན་དག་སྟེ། །རིམ་མེད་ཕྱིན་དྲུག་གང་ཕན་སྤྱོད། །ལུས་ངག་ཡིད་ཀྱིས་བསྒྲུབ་བྱས་ནས། །ཐ་ན་སྡིག་བྱེད་ལ་ཡང་སྟོང༌། །སྔགས་ཀྱང་ཞི་སོགས་ལས་སོ་སོ། །དམ་ཚིག་བྱེ་བྲག་རྒྱུད་དུ་བཅས། །རྒྱུད་སྡེ་བཞི་དང་འཁོར་ལོ་བཞི། །སྐྱབས་དང་སེམས་བསྐྱེད་ཐབས་སུ་བསྟན། །ཐམས་ཅད་མཁྱེན་དང་ཤེས་རབ་རྩལ། །རྨོངས་པས་མ་ཡིན་ལོག་འཆལ་མིན། །སྣ་ཚོགས་ཤིང་གི་གྲིབ་མ་གཅིག །ཐབས་ཆོས་ཤེས་རབ་ལྡན་ལ་གཅིག །དེ་ཤེས་འདུས་བྱས་འདུས་མ་བྱས། །དབྱེ་བ་ཡོད་མིན་གནས་མེད་གནས། །ཚངས་པ་གོང་སོགས་གླིང་མི་གནས། །དེ་བཞིན་སུམ་ལྡན་མི་གནས་སྟོན། །རྒྱལ་བའི་ཡོན་ཏན་མེ་ཏོག་འབྲས། །ཐེག་པ་མཆོག་དང་འགྲོ་བ་དྲུག །རྟེན་འབྲེལ་ཡིན་ཏེ་མ་འདྲེས་པ། །ཆོས་དབྱིངས་པ་དང་ཤེས་རབ་དང༌། །མ་རིག་པ་ལས་བསྐྱེད་པ་གནས། །དཔྱད་ནས་སྒྱུ་མ་རྨི་འདྲ་ཞིང༌། །རྒྱུ་རྐྱེན་བརྟག་དཀའ་འབྲས་འབྱུང་བས། །སྡོམ་པ་ཇི་སྙེད་རྗེས་འཇུག་ཀུན། །རྒྱུད་ཤེས་སྡིག་སྦྱངས་དགེ་བ་ཀུན། །མི་དམིགས་བཞིན་དུ་སྤྱད་ཅིང་བསྔོ། །ཡེ་ཤེས་མཐུ་ཡོད་ཤེས་རབ་འཕེལ། །བླ་མ་ཆོས་ལྡན་སློབ་མ་གྲོལ། །ཡོན་ཏན་རྒྱལ་བའི་ལུང་ལས་ཤེས། །དད་པས་སྡིག་སྤོང་དགེ་བ་བསྒྲུབ། །ཉི་མས་མུན་སེལ་བླ་མས་མ་རིག་སེལ། །མ་འོངས་མ་སོང་ཤེས་རབ་མི་གནས་རང་ལས་འབྱུང༌། །བླ་མའི་དྲིན་བྱིན་འབྲས་ལས་འབྲས་བསྐྱེད་འདྲ། །བདག་འཛིན་ལོག་འཆལ་ཤེས་རབ་ཟློག་བྱེད་སེམས། །ཡིན་ཏེ་དེ་སྟོན་བླ་མ་སོགས་པས་སྨྲ། །དུག་ལྔ་བདག་འཛིན་ནད་བསལ་ལུས་ངག་ཡིད། །བདེ་བྱེད་བླ་མ་སྨན་པ་དཔལ་གྱི་དྲིན། །དད་བརྩོན་རྒྱུ་ལས་སྦྱིན་སོགས་ལུས་ཆགས་ཤིང༌། །ཤེས་རབ་མིག་ཕྱེད་བདེ་ལམ་འགྲོ་བཟང་སློབ། །རྒྱལ་པོ་བློན་པོ་བཞིན་དུ་ཀུན་བྱེད་རང༌། །སྤྲུལ་པ་སྣ་ཚོགས་སྟོན་པ་བླ་མའི་ཐབས། །རང་བཞིན་ཡོངས་ཤེས་ཏིང་འཛིན་བྲལ་བ་མེད། །མར་མེ་ཆུ་ལྟར་སེམས་འཕེལ་བླ་མས་བྱིན། །མང་ཞིང་མཁས་དཔྱད་བདག་དྲིན་མ་བསམས་ན། །བླ་མ་རི་ཁྲོད་ཀླུ་སྒྲུབ་ཟླ་གྲགས་ལ། །ཅི་དབུལ་གུས་པས་དེས་ན་འགྲོ་རྣམས་ཀྱི། །སྡུག་བསྔལ་སེལ་བར་དམ་བཅས་ཁྱེད་རྣམས་ཀྱི། །འབངས་བགྱི་ཁྱེད་ཀྱི་སྤྱན་གྱིས་བདག་གཞན་གཟིགས། ཨེ་ཧོཿརྒྱུད་དང་མདོ་ཐང་གསལ་ལ་དམ་པ་རྣམས་ཀྱིས་དགོད་རེ་ལེགས། །ཇོ་བཙུན་རྣམས་ཀྱི་དྲིན་ཆེ་རང་གི་སེམས་རེ་གལ་ཏེ་ངོ་མཚར་ཏོ། །དུས་འདིར་སོ་སོས་དལ་འབྱོར་རྙེད་པ་ཆུད་མ་གསན། །ཤེས་རབ་ལོག་འཆལ་དྲི་མས་མ་བསྒྲིབས་སོ་སོར་ཆོས་དང་དུས་ལ་སོམས། །ཚེ་འདིའི་ཆེད་ལ་ལུས་ངག་ཡིད་སྡུག་གཞན་ལ་ཐབས་དང་བསླུ་མ་སེམས། །སྔ་ཕྱི་མི་ཤེས་རང་བསླུས་མཁས་དང་རང་གི་སེམས་དག་དེ་ཡིས་ཁྲེལ། །འདི་ལྟར་ཕྱི་མར་སྡུག་སེམས་བསྐྱེད། །དམན་རྨོངས་རང་རང་ལུས་སྡུག་ལ། །དོན་ཆུང་དོན་མེད་ལས་བྱེད་དང༌། །ལྕེབས་པའི་བྱེ་བྲག་རྣམས་ལ་ལྟོས། །ཤེས་རབ་ཕ་རོལ་ཕྱིན་པའི་དོན། །ཀླུ་སྒྲུབ་ཐུགས་དགོངས་མཛད་པའི་ཆོས། །རྗེ་བཙུན་རིམ་པར་བརྒྱུད་པའི་དོན། །དེ་རིང་བདག་གི་སེམས་ལ་ཤར། །ཨེ་ཧོཿརྨི་ལམ་མིན་ན་རུང༌། །ཡིན་མོན་ཤེས་རབ་འདི་གནས་ན། །ཤེས་རབ་མིག་གིས་ཕར་བལྟས་པས། །དངོས་རྣམས་གཏན་མེད་རྟེན་འབྲེལ་རྫུན། །སྒྱུ་མ་སོགས་མེད་སྙིང་པོ་མེད། །སྨིག་རྒྱུ་ཇི་བཞིན་ཡ་མ་ཡོ། །བདག་ལྟར་མོངས་པ་མེད་འཇིགས་ལ། །སངས་རྒྱས་ཀྱིས་སངས་ངོ་མཚར་ཆེ། །བདག་ལྟར་བླུན་པོ་པོད་འཇིགས་ལ། །ཐིབས་ཀྱིས་མ་ནོན་ཨེ་མ་མཚར། །ཐོས་བསམ་རྣ་བས་ཉན་བསམས་ན། །ཕྱི་རོལ་འབྱུང་བ་གཟུགས་སྒྲ་དང༌། །ནང་ན་སེམས་ཅན་བརྗོད་པའི་སྒྲ། །ཁྱད་པར་མ་ཤེས་རྒྱུ་རྐྱེན་གང༌། །སྒྲ་བརྙན་དང་མཚུངས་གང་ནས་འོངས། །གང་གནས་གར་སོང་གང་ཡིན་ལོ། །གྲག་གམ་མ་གྲག་སྨྲས་མ་སྨྲས། །དཔྱོད་དང་སོམས་དང་ཤེས་རབ་ཅན། །སངས་ཀྱིས་མ་སོང་སུ་ཡིས་བཟུང༌། །རིལ་གྱིས་མ་ལོངས་ཅི་ཡས་བཀག །ཏིང་འཛིན་ཡིད་ཀྱིས་སེམས་དཔྱད་པས། །དངོས་པོ་སེམས་སམ་དངོས་མེད་སེམས། །གཉིས་སམ་དེ་ལས་གཞན་པའམ། །གཉིས་མེད་གཅིག་གམ་ཐ་དད་དམ། །རྒྱུ་སོགས་ཡ་མ་ཡོ་མེད་རྫུན། །དྲི་རོ་རེག་བྱ་ཡུལ་ལམ་གཞན། །བར་རམ་འདྲེས་སམ་ཐ་དད་དམ། །ཐོག་མ་ཐ་མ་ད་ལྟ་གང༌། །དགེ་འམ་སྡིག་གམ་རྒྱུ་འམ་འབྲས། །བཟང་ངན་བྱེ་བྲག་ཁྱད་པར་ཅི། །བཙལ་དཔྱད་བདག་གིས་མ་རྙེད་ན། །བདག་མེད་ང་ནི་སྨྱོའམ་སྟོར། །དེང་ནས་སྐུ་བཞི་ཐོབ་བར་དུ། །འདི་འདྲའི་སྨྱོ་བའི་སེམས་བསལ་ན། །སྐྱབས་དང་སེམས་གཉིས་སྡོམ་པ་གསུམ། །ལྡན་ནས་འགྲོ་དོན་བྱེད་པར་ཤོག །རྟོག་དཔྱོད་སོམས་དང་མཁས་པ་རྣམས། །མ་ཆགས་སྦྱིན་གཏོང་རྒྱལ་བློན་ཀུན། །ཐམས་ཅད་རྫུན་ཡིན་སྒྱུ་མ་སྟེ། །དེ་ལྟར་དེ་ལ་བྱེ་བྲག་ཡོད། །རྒྱལ་སྲས་རྫུན་པའི་ལམ་ལ་སྦྱངས། །སེམས་ཅན་སོ་སོའི་སྐྱེ་བོ་དག །འབྲས་ཏོག་བཞིན་དུ་ལྷུང་ལ་ཁད། །བྱ་ཁྱིའི་བཟན་དུ་སོང་ལ་ཉེ། །དུས་འདིར་སྤངས་ན་གཞན་དུ་འགྲོ། །ད་ལྟར་དད་བརྩོན་གྲོགས་དང་བརྒྱག །ཤེས་རབ་སྐྱེ་ལམ་མ་བསྙེན་ན། །ཉི་ནུབ་བཞིན་དུ་སྐྱེ་བ་འགག །སྔ་ཕྱི་མི་མཐོང་དོན་མེད་སོང༌། །སྟོན་དུས་བཟང་བཞིན་སྡུག་བསྔལ་རྒྱས། །ཆད་པའི་ལས་བཞིན་རང་ཉེས་པས། །ཉེ་ཐུང་སྐྱོབ་པ་གཅིག་ཀྱང་མེད། །འགྱོད་པས་མི་ཕན་ཇི་ལྟར་བྱེད། །སྐྱབས་དང་སེམས་བསྐྱེད་ཞིང་དང་བྲལ། །དད་བརྩོན་རྒྱུ་ནི་རྩ་ནས་སྐམ། །སྦྱིན་སོགས་ཀྱིས་དེར་བོས་ནས་ནི། །འཁོར་བ་རྫུན་པ་དེར་རྫུན་དྲུག །ད་ལྟ་བསམས་ལ་ལུས་བཟང་འདིར། །དད་བརྩོན་སྡོམ་གསུམ་ཤེས་རབ་ལ། །ནན་ཏན་བླ་མ་དམ་པ་བསྟེན། །འདིར་མང་མི་དགོས་མཁས་རྣམས་ཀྱིས། །བསྟན་པའི་གཞུང་དང་མདོ་ལ་ལྟོས། །སོ་སོའི་སྐལ་བ་བསྒྲུབ་པ་བཟང༌། །ཨེ་མ་སྦལ་པའི་སྐད་ཀྱིས་ཆར་མི་འབེབས། །རིག་བྱེད་ངག་གིས་འཇིག་ཆགས་མིན། །ཆུ་ཤིང༌། འབྲས་བུ་གཏན་དུ་མིན། །ཉན་ཐོས་རྒྱལ་བས་རང་གོལ་མིན། །ངང་ པའི་ཆོས་ཀྱི་གང་ཟག་གིས། །ཤེས་རབ་རྒྱུ་རྐྱེན་བྱེད་མིན་ན། །སེམས་བསྐྱེད་སྨོན་དལ་རང་བརྗེད་འཇིགས། །གལ་ཏེ་སྨོན་པས་ཕན་སྲིད་བྲིས། །ཉི་ལྟར་ཕྱོགས་དུས་སངས་རྒྱས་བྱོན་གྱུར་ཀྱང༌། །འབྲེལ་མེད་རྣམས་ཀྱིས་མ་མཐོང་ཆོས་མ་རྟོགས། །འཕགས་པ་ནོར་བུ་ཆུ་འདང་ལྟར་བྱོན་ཏེ། །ཁྲག་མཚོ་མི་སོལ་རྨོངས་པའི་བློ་མ་ཕྱེད། །བུང་བའི་སྐྱུགས་པ་མངའ་བས་ཀུན་འདོད་དེ། །མདུང་འཇིགས་ལྟ་བུར་རང་རང་སྔོན་ལས་ཀྱིས། །སློབ་དཔོན་མི་སྤོང་ཆོས་ནི་རང་རང་གི །ཤེས་རབ་འཆལ་བ་ཞེན་པ་གཉིས་ཀྱིས་བསྒྲིབས། །འབྲུག་བཞིན་སྒྲར་གྲག་གཟུགས་ནི་མཐོང་དཀའ་བའི། །རི་ཁྲོད་པ་འདོད་ཆོས་ལ་ཐེ་ཚོམ་མེད། །ཟླ་བའི་དཀྱིལ་འཁོར་ཤར་ཡང་ཆུ་ཉིད་ལས། །གཞན་ནི་མི་གསལ་ང་ནི་སྔོན་ལས་འཕྲོ། །དེ་འདྲར་འཕགས་པ་ཤེས་རབ་བྱིན་རླབས་ཅན། །ཟླ་ གྲགས་ཆོས་ལ་སྤྱོད་པ་ཉུང་བ་སྟེ། །དད་བརྩོན་སྐལ་ལྡན་རྣམས་ནི་དཔག་བསམ་ལྟར། །རང་ཉིད་རྫོགས་ཀྱང་འབྲས་མི་སྟེར་བར་ལེན་པ་མེད། །མཁས་པ་རྣམས་ནི་མིག་ལྟར་གཞན་ལ་བལྟ་བྱེད་ཀྱང༌། །རང་གི་ང་རྒྱལ་རིས་མནན་ཀླུ་སྒྲུབ་དོན་མ་མཐོང༌། །ཉིན་མཚན་སྤྱོད་ལམ་རྣམ་བཞིས་ང་ནི་ལུས། །ངག་ཡིད་གསུམ་ག་དལ་བར་འགྲོ་བ་དྲན་ཡིད་གདུངས། །གདུངས་ཀྱང་མ་ཕན་སུས་ཀྱང་མ་དྲན་རང་རང་ལས་ལ་སྤྱོད། །ལས་དེ་མི་འབྲི་སྐྱེ་བས་སྡུག་པ་མ་ཤེས་ལོག་འཆལ་འཁོར། །ང་ཡི་སྔོན་ལས་ཡིན་པས་སྨོན་ཡང་འགྲོ་ལ་ཕན་མ་ཐོགས། །བཤད་པས་མ་ཤེས་བསྟན་པས་མ་གོ་རང་འདོད་དོར་མ་ཕོད། །མེ་ཆུ་ལྟ་བུར་རང་རང་ས་འཛིན་མཚན་ཉིད་འཛིན་དེ་ནོར། །དོན་མེད་མ་ཡིན་སོ་སོའི་འབྲས་བུ་འབྱུང་སྟེ་གཏན་དུ་མིན། །ཨེ་མ་དེ་བས་འགྲོ་མགོན་རྣམས་ཀྱང་འགྲོ་བ་ལ། །མ་མགུ་འགྲོ་རྣམས་གཞན་ལུས་ཐུགས་རྗེས་གྱི་ནས་གཟིགས། །བདག་ལ་ནུས་མེད་ཡོད་ཚེ་འགྲོ་ལ་ཕན་པར་ཤོག །རྒྱལ་སྲས་རྗེ་བཙུན་རྣམས་ཀྱིས་དེང་ནས་བདག་བསྲུང་ཤེས་རབ་བསྐྱེད། །ཉི་མའི་འོད་ཀྱིས་ཐིབས་པོའི་མུན་བསལ་པདྨའི་ཁ་ཕྱེ་བ། །སྦྲང་མས་བཅུད་བླངས་འགྲོ་ལ་སོ་སོར་ཅོལ། །རྗེ་བཙུན་དྲིན་གྱིས་བདག་འཛིན་གཏན་བསལ་མདོ་རྒྱུད་དོན་ཤེས་ཤེས་རབ་ཐབས་ཐོབ་སྡོམ་གསུམ་མ་འདྲེས་ཤིང༌། །ཟླ་བའི་ཟེར་གྱིས་ཉོན་མོངས་བསལ་ཞིང་ཀུ་མུད་ད་ཕྱི་རྒྱ་མཚོ་ནོར་བུའི་གནས་ན་ཙནྡན་བསིལ། །ཙནྡན་འདིས་བསྐུལ་སེམས་གཉིས་རྒྱུ་བྱས་སྦྱིན་སོགས་གྲོགས་འཕྲད་ཤེས་རབ་མིག་ཕྱེད་རང་འདོད་ལས་འཕྲོགས་ལ། །སྐུལ་བྲེད་སྒྲ་དོན་མ་འབྲེལ་བདག་དོན་ཡིན་པས་གཞན་གྱི་དོན་བསམ་ལམ་སྦྱོང་བྱིས་པའི་དགེ་བ་དེས། །དེང་ནས་ས་དང་སངས་རྒྱས་ཐོབ་པར་འགྲོ་བའི་དོན་བྱེད་འགྲོ་རྣམས་ལམ་བདེ་སྐུ་བཞི་མྱུར་ཐོབ་ཤོག །ཐོས་ཉུང་ཤེས་རབ་མི་ལྡན་སྒྲ་ལོག་དོན་ནོར་རྒྱལ་སྲས་མཁས་པ་དང་འགལ་ཉེས་པ་མི་འཆབ་བཤགས། །བདག་ལ་ཡོན་ཏན་མེད་ཅིང་ཉེས་པའི་རང་བཞིན་ཅན་མིན་རྒྱལ་སྲས་མཁས་དང་རྗེ་བཙུན་རྣམས་ཀྱིས་བཟོད་པ་དམ་པར་མཛོད། །སེམས་ཀྱི་ལམ་སྦྱོང་བ་ཞེས་བྱ་བ་པཎྜི་ཏ་མཁས་པ་ཆེན་པོ་དཔལ་ཡེ་ཤེས་རྡོ་རྗེས་མཛད་པ་རྫོགས་སོ།། །།པཎྜི་ཏ་མཁས་པ་ཆེན་པོ་ཤྲཱི་བཻ་རོ་ཙ་ན་རཀྵི་ཏ་དང༌། བོད་ཀྱི་ལོ་ཙཱ་བ་གླན་དར་མ་བློ་གྲོས་ཀྱིས་བསྒྱུར་ཞིང་ཞུས་ཏེ་གཏན་ལ་ཕབ་པའོ། །

༄༅། །སེམས་ཀྱི་རྡོ་རྗེའི་བསྟོད་པ་ཞེས་བྱ་བ་བཞུགས་སོ། །
སློབ་དཔོན་ཀླུ་སྒྲུབ་ཀྱིས་མཛད།

༄༅། །རྒྱ་གར་སྐད་དུ། ཙིཏྟ་བཛྲ་སྟོཏྟྲ། བོད་སྐད་དུ། སེམས་ཀྱི་རྡོ་རྗེའི་བསྟོད་པ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །གང་གི་སེམས་བྱུང་དྲྭ་བ་ནི། །སེམས་ཉིད་ཀྱིས་ནི་བསལ་མཛད་དེ། །སེམས་ཀྱི་རྨོངས་པ་སེལ་བ་ཡི། །རང་སེམས་དེ་ལ་ཕྱག་འཚལ་ལོ། །སེམས་ཅན་མོས་པ་སྣ་ཚོགས་རྣམས། །ཐ་དད་པ་ཡི་ལྷར་དམིགས་པས། །རིན་ཆེན་སེམས་ནི་རྣམ་གྲོལ་ལས། །ལྷ་གཞན་བསྒྲུབ་ཏུ་ཡོད་མ་ཡིན། །སེམས་ཐོབ་པ་ནི་བྱང་ཆུབ་སྟེ། །སེམས་ནི་འགྲོ་བ་ལྔ་པོ་ཡིན། །བདེ་དང་སྡུག་བསྔལ་མཚན་ཉིད་དག །སེམས་ལས་མ་གཏོགས་ཅུང་ཟད་མེད། །འགྲོ་བ་ཀུན་གྱིས་མཐོང་བ་རྣམས། །ཅུང་ཟད་བསྒོམ་པའི་རྣམ་པ་གང༌། །དེ་ཀུན་སེམས་ཀྱི་དྲྭ་བ་རུ། །དེ་ཉིད་གསུངས་པས་བསྟན་པ་ཡིན། །རྣམ་པར་རྟོག་པ་སྤངས་པའི་སེམས། །རྣམ་པར་རྟོག་པས་བསྒོམ་བྱས་པའི། །འཁོར་བ་རྣམ་རྟོག་ཙམ་ཉིད་དོ། །རྣམ་རྟོག་མེད་པ་ཐར་པ་ཡིན། །དེ་བས་ཀུན་གྱིས་འབད་པ་ཡིས། །བྱང་ཆུབ་སེམས་ལ་ཕྱག་བྱའོ། །སེམས་ཀྱི་རྡོ་རྗེ་བསྒོམ་པའི་ཕྱིར། །དེ་ནི་བྱང་ཆུབ་མཆོག་ཅེས་བྱ། །ཁམས་སྐྱེད་ལུས་ནི་སེམས་ཀྱིས་བཅིངས། །སེམས་མེད་ཁམས་ནི་མེད་པར་འཇུག །དེ་ཕྱིར་སེམས་ནི་ཀུན་ཏུ་བསྲུང༌། །བདེ་ལེགས་སེམས་ལས་སངས་རྒྱས་འབྱུང༌། །སེམས་ཀྱི་རྡོ་རྗེའི་བསྟོད་པ་སློབ་དཔོན་ཀླུ་སྒྲུབ་ཀྱིས་མཛད་པ་རྫོགས་སོ།། །།

༄༅། །བླ་མ་བརྒྱུད་པའི་རིམ་པའི་མན་ངག་ཅེས་བྱ་བ་བཞུགས་སོ། །
སློབ་དཔོན་བཛྲ་པ་ཎས་མཛད།

༄༅། །རྒྱ་གར་སྐད་དུ། །གུ་རུ་པ་རཾ་པ་ར་ཀྲ་མ་ཨུ་པ་དེ་ཤ་ནཱ་མ། །བོད་སྐད་དུ། བླ་མ་བརྒྱུད་པའི་རིམ་པའི་མན་ངག་ཅེས་བྱ་བ། བླ་མ་དམ་པ་རྣམས་ལ་ཕྱག་འཚལ་ལོ། །དངོས་ཀུན་རང་བཞིན་ཟུང་འཇུག། པའི། །འོད་གསལ་སྟོང་པའི་བདག་ཉིད་ཀྱི། །ལྷུན་གྲུབ་དེ་ལ་ཕྱག་འཚལ་ནས། །དེ་ནས་ཅུང་ཟད་བྱི་བར་བྱ། །ཤིན་ཏུ་བསྡུས་པར་འདོད་རྣམས་དང༌། །བློ་དམན་སྐྱེ་བོས་རྟོགས་བྱའི་ཕྱིར། །དེ་ཉིད་ཐམས་ཅད་མདོར་བསྡུས་ན། །ཅུང་ཟད་ཙམ་ཞིག་བྱི་བར་བྱ། །རེ་ཞིག་གང་ཟག་ནི་གཉིས་ཏེ། སྤྲེའུ་ལྟ་བུ་དང༌། ཁྭ་ཏ་ལྟ་བུའོ། །སྤྲེའུ་ལྟ་བུ་ནི་རིམ་གྱིས་འཇུག་པའོ། །ཁྭ་ཏ་ལྟ་བུ་ནི་ཅིག་ཅར་དུ་འཇུག་པའོ། །རིམ་གྱིས་འཇུག་པའི་དབང་དུ་བྱས་ན་ཐེག་པ་ནི་གསུམ་སྟེ། ཉན་ཐོས་ཀྱི་ཐེག་པ་དང༌། རང་སངས་རྒྱས་ཀྱི་ཐེག་པ་དང༌། ཐེག་པ་ཆེན་པོའོ། །ཐེག་པ་གསུམ་ནི་གནས་པ་བཞི་ལ་གནས་ཏེ། གནས་པ་བཞི་ནི། བྱེ་བྲག་ཏུ་སྨྲ་བར་གནས་པ་དང༌། མདོ་སྡེ་པར་གནས་པ་དང༌། རྣལ་འབྱོར་སྤྱོད་པ་པར་གནས་པ་དང༌། དབུ་མ་པར་གནས་པའོ། །ཉན་ཐོས་དང་རང་སངས་རྒྱས་ནི་བྱེ་བྲག་ཏུ་སྨྲ་བ་ལ་གནས་པའོ། །བྱེ་བྲག་ཏུ་སྨྲ་བ་ལའང་གཉིས་ཏེ། ནུབ་ཕྱོགས་བྱེ་བྲག་ཏུ་སྨྲ་བ་དང༌། ཁ་ཆེ་བྱེ་བྲག་ཏུ་སྨྲ་བའོ། །ཉན་ཐོས་ལ་གསུམ་སྟེ། དབང་པོ་ཐ་མ་དང༌། འབྲིང་དང༌། རབ་བོ། །དེ་ལས་ཐ་མ་དང་འབྲིང་ནི་ནུབ་ཕྱོགས་ཁ་ཆེ་བྱེ་བྲག་ཏུ་སྨྲ་བ་ལ་གནས་པའོ། །རབ་དང་རྐྱེན་རྟོག་ནི་ཁ་ཆེ་བྱེ་བྲག་ཏུ་སྨྲ་བ་ལ་གནས་པའོ། །ཐེག་པ་ཆེན་པོ་ལའང་གཉིས་ཏེ། རྒྱུ་མཚན་ཉིན་ཀྱི་ཐེག་པ་དང༌། འབྲས་བུ་རྡོ་རྗེའི་ཐེག་པའོ། །དེ་ལས་རྒྱུ་མཚན་ཉིད་ཀྱི་ཐེག་པ་ལའང་གསུམ་སྟེ། ཐ་མ་དང༌། འབྲིང་དང༌། རབ་བོ། །ཐ་མ་ནི་མདོ་སྡེ་པའོ། །འབྲིང་ནི་རྣལ་འབྱོར་སྤྱོད་པ་པའོ། །རབ་ནི་དབུ་མ་པའོ། །རྣལ་འབྱོར་སྤྱོད་པ་པ་ལའང་གཉིས་ཏེ། རྣམ་པ་དང་བཅས་པ་དང༌། རྣམ་པ་མེད་པའོ། །དབུམ་པ་ལའང་གཉིས་ཏེ། སྒྱུ་མ་ལྟ་བུར་གཉིས་སུ་མེད་པར་སྨྲ་བ་དང༌། ཆོས་ཐམས་ཅད་རབ་ཏུ་མི་གནས་པར་སྨྲ་བའོ། །དེ་ལྟར་ན་སྦྱོར་བ་དགུ་ལ་དབྱེ་བ་བཞི་བཞི་སྟེ། སོ་སོར་རྟོག་པ་དང༌། སྒོམ་པ་དང༌། སྒོམ་པའི་དྲི་མ་དང༌། ལྟ་བའོ། །དེ་ལ་དང་པོར་རེ་ཞིག་འཇིག་རྟེན་པའི་གྲུབ་པའི་མཐས་བདག་གཅིག་པུ། རྟག་པ། ཁྱབ་པ། ཚངས་པར་ཁས་ལེན་པའོ། །མ་རྟོགས་པའི་བློ་ལ་དེ་ལྟར་སྣང་ནའང་ཡང་དག་པར་གྲུབ་པར་མི་འགྱུར་ཏེ། བདག་གཅིག་པུ་ཡིན་ན་གཅིག་ཤི་བའམ། སྐྱེས་པས་ནི་ཐམས་ཅད་ཤི་བའམ། སྐྱེས་པར་ཐལ་བར་འགྱུར་རོ། །གཅིག་ཡིན་པའི་ཕྱིར་སྐད་ཅིག་མའང་རྟག་པར་ཁས་ལེན་ན་འཆི་འཕོ་དང་སྐྱེ་བ་མེད་པར་ཐལ་བར་འགྱུར་ཏེ། རྟག་པ་ཡིན་པའི་ཕྱིར་རོ། །ཁྱབ་པ་ཡིན་ན་གཅིག་བདེ་བ་དང་སྡུག་བསྔལ་བས་ཐམས་ཅད་ལ་བདེ་བ་དང་སྡུག་བསྔལ་གྱིས་ཁྱབ་པར་ཐལ་བར་འགྱུར་ཏེ། ཐམས་ཅད་དུ་ཁྱབ་པའི་ཕྱིར་རོ། །དེ་ལྟར་རིག་པས་བརྟགས་ན་བདག་ཡོད་པ་མ་ཡིན་པས། དེ་དག་ལས་དྲང་བའི་དོན་དུ་ཉན་ཐོས་ཀྱི་ཐེག་པ་བསྟན་ཏོ། །དེ་ལ་རེ་ཞིག་ཉན་ཐོས་དབང་པོ་ཐ་མའི་སོ་སོར་རྟོག་པ་ནི། ཕྱིའི་དོན་དམིགས་པའི་རྐྱེན་མཚན་ཉིད་པར་ཁས་ལེན་ཅིང༌། གང་ཟག་ལ་བདག་མེད་པ་ཞེས་བྱ་བའི་ཁུར་ཁུར་བའི་གང་ཟག་རྟག་པའང་མ་ཡིན། མི་རྟག་པའང་མ་ཡིན་པའོ། །རྟག་པ་མ་ཡིན་པ་ནི་སྐད་ཅིག་མས་མི་རྟག་པའོ། །མི་རྟག་པ་མ་ཡིན་པ་ནི་རྒྱུན་གྱིས་རྟག་པའོ། །དེ་ལྟ་བུའི་གང་ཟག་རྟག་པ་དང་མི་རྟག་པ་ལས་འདས་པར་འདོད་པ་ནི་སོ་སོར་རྟོག་པའོ། །ལུས་ནི་འདོད་ཆགས་མ་སྤངས་ན་འཁོར་བར་འཁོར་བར་འགྱུར། སྤངས་ན་ནི་གྲོལ་བས་ལུས་ཀྱི་འདོད་ཆགས་སྤང་བའི་ཕྱིར་ལུས་ལ་མི་གཙང་བ་དང༌། མི་སྡུག་པ་དང༌། དུར་ཁྲོད་ལྟར་ཡན་ལག་འཐོར་བར་བལྟ་བ་ནི་སྒོམ་པའོ། །ལུས་ལ་གཙང་བར་བལྟ་བ་དང༌། གང་ཟག་རྟག་པར་བལྟ་བ་ནི་སྒོམ་པའི་དྲི་མའོ། །དུས་འདི་ནས་བཟུང་སྟེ་ཇི་སྲིད་འཚོའི་བར་དུ་གསུམ་ལ་སྐྱབས་སུ་འགྲོ་བ་དང༌། དགེ་བའི་རྩ་བ་ཅི་མཆིས་པ་བདག་ཉིད་ཀྱི་དོན་དུ་བསྔོ་བ་དང༌། སྙིང་རྗེ་དང་མ་བྲལ་བ་དང༌། རྒན་པ་དང་བདེ་བར་གཤེགས་པ་གཉིས་ལ་ཕྱག་བྱེད་པ་ནི་ལྟ་བའོ། །འབྲིང་པོའི་སོ་སོར་རྟོག་པ་དང་ལྟ་བ་ནི་སྔ་མ་བཞིན་ནོ། །ཡང་འདིའི་ཁྱད་པར་ནི་ཅུང་ཟད་ཅིག་ཙམ་སེམས་ཅན་གྱི་དོན་བྱེད་པའོ། །སྒོམ་པ་ནི་དབུགས་ལ་བསླབ་པ་སྟེ། ཁ་དོག་དང༌། དབྱིབས་དང༌། རེག་བྱ་ལ་བསླབ་པའོ། །ཁ་དོག་ལ་བསླབ་པ་ནི་དབུགས་དཀར་པོ་སྦ་ལྕགས་གི་ཚད་སོར་བརྒྱད་དམ། སོར་བཅུ་གཉིས་སམ། སོར་བཅུ་དྲུག་གམ། ཉི་ཤུ་རྩ་བཞིའམ། བརྒྱད་ཅུའམ། ཇི་ཙམ་པར་འདོད་ཀྱི་བར་དུ་བགྲངས་ལ། ཚུར་འོང་བ་ལྟེ་བར་ཕྱིན་པར་བསླབ་བོ། །དབྱིབས་ལ་བསླབ་པ་ནི་ཨུཏྤ་ལའམ། རྡོ་རྗེ་ལྟ་བུ་ལ་བྱའོ། །རེག་བྱ་ལ་བསླབ་པ་ནི་ལྟེ་བ་དང༌། སྣའི་སྒོར་གྲང་བའི་རེག་བྱ་ལ་བསླབ་པ་ནི་སྒོམ་པའོ། །བུམ་པ་གང་བ་ལྟར་དགང་བའི་རླུང་གིས་སྲོག་དང་རྩོལ་བ་བཀག་ནས་སེམས་དྲན་པ་མེད་པར་གྱུར་པ་ནི་སྒོམ་པའི་དྲི་མའོ། །དེ་ནི་ནུབ་ ཕྱོགས་བྱེ་བྲག་ཏུ་སྨྲ་བར་བསྟན་པའོ། །ཉན་ཐོས་དབང་པོ་རབ་ཀྱི་སོ་ སོར་རྟོག་པ་ནི། ཕྱིའི་དོན་ཁས་ལེན་པ་སྔོན་དུ་འགྲོ་བས་ལུས་བདག་མེད་པར་བལྟ་ཞིང་འཕགས་པའི་བདེན་པ་བཞི་བསྒོམས་པས་གང་ཟག་ཀྱང་སྟོང་པ་ཉིད་དུ་འདོད་ཅིང༌། ཕྱི་གཟུང་བ་ནི་སྟོང་པ། ནང་འཛིན་པ་ནི་སེམས་སུ་འདོད་པ་ནི་སོ་སོར་རྟོག་པའོ། །དེ་ལ་སྡུག་བསྔལ་བ་ནི་ཕུང་པོའི་རང་བཞིན་ཏེ། ཤེས་པར་བྱ་བའོ། །ཀུན་འབྱུང་བ་ནི་རྣམ་པར་རྟོག་པ་སྟེ། སྤང་བར་བྱ་བའོ། །འགོག་པ་ནི་དབང་པོ་ཡུལ་ལས་ལྡོག་པ་སྟེ། མངོན་དུ་བྱ་བའོ། །ཁམས་གསུམ་སྟོང་པ་ཉིད་དུ་མར་མེ་བསད་པ་ལྟར་བཀག་ནས་ཅིའང་མི་དམིགས་པ་ནི་སྒོམ་པའོ། །སྟོང་པ་ཉིད་ཀྱང་རྟག་པར་སྒྲོ་འདོགས་པ་ནི་བསམ་གཏན་གྱི་དྲི་མའོ། །གཞན་གྱི་དོན་བྱེད་པའི་ཁྱད་པར་ནི་ལྟ་བའོ། །འདིའི་འབྲས་བུའང་ཕུང་པོ་ལྷག་མ་དང་བཅས་པ་དང༌། ལྷག་མ་མེད་པའོ། །ལྷག་མ་དང༌། བཅས་པ་ནི་འདོད་ཆགས་སྤངས་ལ། ལུས་ཉིད་མ་སྤངས་པའོ། །ལྷག་ མ་མེད་པ་ནི་འདོད་ཆགས་དང་ལུས་གཉིས་ཀ་སྤངས་པའོ། །འདི་ནི་ཉན་ཐོས་ཀྱི་བྱང་ཆུབ་བོ། །རང་སངས་རྒྱས་ཀྱི་སོ་སོར་རྟོག་པ་ནི་ཉན་ཐོས་དབང་པོ་རབ་འབྲིང་བཞིན་ནོ། །ཡང་འདིའི་ཁྱད་པར་ནི་སློབ་དཔོན་མེད་པར་རང་བྱུང་གི་ཡེ་ཤེས་དང༌། བསམ་གྱིས་མི་ཁྱབ་པའོ། །དེའང༌། རྫོགས་སངས་རྒྱས་ནི་མི་འབྱུང་ཞིང༌། །ཉན་ཐོས་རྣམས་དང་འདས་པ་དང༌། །རང་སངས་རྒྱས་ཀྱི་ཡེ་ཤེས་ནི། །རྟེན་པ་མེད་པར་འབྱུང་བར་འགྱུར། །ཞེས། འདིའི་བསམ་གཏན་ནི་ཞི་གནས་དང༌། ལྷག་མཐོང་ངོ༌། །ལྷག་མཐོང་ནི་དབང་པོ་ཡུལ་གྱི་གྲོང་ལས་ལྡོག་པའོ། །ཞི་གནས་ནི་ལུས་དང༌། ངག་དང༌། ཡིད་ཡང་དག་པར་བསྡམས་པས་སྙོམས་པའོ། །འདི་ནི་དེའི་སྒོམ་པའོ། །གཉིད་ཡུར་བ་ལྟ་བུར་ཕྱིའི་སྤྱོད་ཡུལ་འགག་པ་དང༌། གཉིད་མཐུག་པོས་སེམས་དང་སེམས་ལས་བྱུང་བ་ཤིན་ཏུ་དགག་པ་ནི་སྒོམ་པའི་དྲི་མའོ། །ལྟ་བ་ནི་སྔ་མ་བཞིན་ནོ། །འདིའི་འབྲས་བུ་ནི་ཚོགས་ལ་སྤྱོད་པ་དང༌། བསེ་རུ་ལྟ་བུའོ། །ཡང་ཉན་ཐོས་དང་རང་སངས་རྒྱས་ཀྱི་སྙིང་རྗེའང་སེམས་ཅན་ལ་དམིགས་པའི་སྙིང་རྗེ་སྟེ། འདུ་བྱེད་ཀྱི་སྡུག་བསྔལ་དང༌། སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་ལོ། །འདུ་བྱེད་ཀྱི་སྡུག་བསྔལ་ནི་འདོད་ཆགས་དང་བཅས་པའི་ལུས་སོ། །ཚོར་བ་བཏང་སྙོམས་ཀྱི་ངོ་བོའོ། །སྡུག་བསྔལ་གྱི་སྡུག་བསྔལ་ནི་ཉོན་མོངས་པ་དང་ལྡན་པའོ། །ཚོར་བ་སྡུག་བསྔལ་གྱི་ངོ་བོ་ཉིད་དོ། །འགྱུར་བའི་སྡུག་བསྔལ་ནི་འཆི་འཕོ་དང་སྐྱེ་བའོ། །ཚོར་བ་བདེ་བའི་ངོ་བོ་ཉིད་དོ། །འདི་ལ་དམིགས་ཤིང་སྙིང་རྗེ་བྱེད་པ་ནི་སེམས་ཅན་ལ་དམིགས་པའི་སྙིང་རྗེའོ། །ཁ་ཆེ་བྱེ་བྲག་ཏུ་སྨྲ་བ་བསྟན་པ་སྟེ། ཐེག་པ་ཆུང་ངུ་མདོར་བསྟན་པའོ། །དེ་ནས་གཞན་ཡང་ཐེག་པ་ཆེན་པོ་བསྟན་པར་བྱ་སྟེ། དེ་ལ་རྒྱུ་མཚན་ཉིད་ཀྱི་ཐེག་པའི་དབང་པོ་ཐ་མ་ནི་མདོ་སྡེ་པའོ། །དེའི་སོ་སོར་རྟོག་པ་ནི་ཕྱི་རོལ་གྱི་ཡུལ་ཆ་ཤས་དྲུག་གིས་གཞིགས་ན་རགས་སྣང་གི་ངོ་བོ་མེད་དེ། དྲུག་ཆས་གཞིགས་ན་རྡུལ་ལོ། །ཉི་ཟེར་གྱི་རྡུལ་དྲུག་ཆ་ལ་གླང་གི་རྡུལ། གླང་རྡུལ་དྲུག་ཆ་ལུག་གི་རྡུལ། ལུག་རྡུལ་དྲུག་ཆ་རི་བོང་གི་རྡུལ། རི་རྡུལ་དྲུག་ཆ་ལ་ཆུའི་རྡུལ། ཆུ་རྡུལ་དྲུག་ཆ་ལ་ལྕགས་ཀྱི་རྡུལ། ལྕགས་རྡུལ་དྲུག་ཆ་ལ་རྡུལ་ཕྲ་མོ། རྡུལ་ཕྲ་མོ་དྲུག་ཆ་ལ་རྡུལ་ཕྲ་རབ་བོ། །དེ་ལྟར་གཞིགས་པས་ཕྱི་རོལ་གྱི་དངོས་པོ་ཐམས་ཅད་རྡུལ་ཕྲ་རབ་རྫས་སུ་མ་གྲུབ་པར་འདོད་དོ། །དེ་ལ་ཕྱོགས་སྔ་མ་མུ་སྟེགས་བྱེ་བྲག་པའི་གཞུང་གིས་རྡུལ་ཕྲ་རབ་ཐམས་ཅད། འདུས་པ་ཆ་ཤས་ཅན་གཅིག་ཏུ་འདོད་དེ། རྡུལ་ཕྲ་རབ་ཆ་ཤས་ཅན་གཅིག་ཡིན་ན། ཡུལ་ཁ་དོག་སྔོན་པོ་ལ་དམིགས་ནས་ཤེས་པ་སྔོན་པོར་སྐྱེས་པའི་དུས་སུ། དཀར་པོ་དང༌། སེར་པོའི་ཁ་དོག་ཐམས་ཅད་གཅིག་པར་ཐལ་བར་འགྱུར་ཏེ། གཅིག་པ་ཡིན་པའི་ཕྱིར་རོ། དེ་བས་ན་རྡུལ་ཕྲ་རབ་ལ་མ་འདྲེས་པ་ཆ་ཤས་ཅན་གཡག་རྔ་དང་ནེའུ་གསིང་དེའི་འདབ་འབྱོར་པར་མི་སྣང་ངོ་བོར་འདོད་དོ། །འོན་ཏེ་མི་སྣང་ན་ཡོད་པར་ཅིས་མངོན་ཞེ་ན། འདི་མངོན་སུམ་དུ་རྣམ་པ་དང་བཅས་པའི་ཤེས་པ་ཡུལ་གྱིས་བསྐྱེད་ཅིང་འདུག་པའི་ཕྱིར་རྡུལ་ཕྲ་རབ་ཡོད་པ་ཤེས་སོ། །དེ་ལྟར་ནི་ཕྱིའི་དོན་ནི་རྡུལ་ཕྲ་རབ་རྫས་སུ་མ་གྲུབ་པ་དེས་བསྐྱེད་པའི་ཤེས་པ་ནི་རྣམ་པ་དང་བཅས་པའི་ཤེས་པ་སྐད་ཅིག་མར་འདོད་པ་ནི་སོ་སོར་རྟོག་པའོ། །སྒོམ་པ་ལ་གཉིས་ཏེ། གོམས་པར་བྱ་བའི་དུས་དང༌། མངོན་དུ་བྱ་བའི་དུས་སོ། །དེ་ལས་གོམས་པར་བྱ་བའི་དུས་ནི་དང་པོར་དབང་པོ་ཡུལ་གྱི་གོང་ལས་ལྡོག་པ་ལ་བསམ་གྱིས་མི་ཁྱབ་པའོ། །དེ་ལ་བསམ་གྱིས་མི་ཁྱབ་པ་ནི། རྡོ་རྗེ་སེམས་དཔའ་སྐུ་མདོག་དཀར་པོའི་ཐུགས་ཀ་རུ་ཉི་མ་ལ་རྡོ་རྗེའི་ལྟེ་བར་ཡི་གེ་ཧཱུྃ་བསམ་མོ། །དེ་ནས་རྡོ་རྗེ་སེམས་དཔའ་ཐུགས་ཀའི་ཉི་མ་ལ་བསྡུའོ། །ཉི་མའང་རྡོ་རྗེ་ལའོ། །རྡོ་རྗེ་ཧཱུྃ་ལའོ། །ཧཱུྃ་ཡང་དེ་བཞིན་གཤེགས་པ་དྲུག་གི་རང་བཞིན་ཏེ། ཞབས་སྐྱེད་ཨུ་ནི་དོན་ཡོད་གྲུབ་པའི་རང་བཞིན་ནོ། །ལུས་པོ་ཧ་ནི་འོད་དཔག་མེད་པའོ། །མགོ་བོ་ནི་རིན་ཆེན་འབྱུང་ལྡན་ནོ། །ཟླ་ཚེས་ནི་རྣམ་པར་སྣང་མཛད་དོ། །ཐིག་ལེ་ནི་མི་བསྐྱོད་པའོ། །སྒྲ་ནི་རྡོ་རྗེ་སེམས་དཔའོ། །དེ་ལྟར་འུ་གི་ནི་ཞབས་སྐྱེད་ཧ་ལའོ། །ཧ་མགོ་བོ་ལའོ། མགོ་བོའང་ཟླ་ཚེས་ལའོ། །ཟླ་ཚེས་ཀྱང་ཐིག་ལེ་ལའོ། །ཐིག་ལེའང་སྒྲ་ལའོ། །སྒྲ་ནི་དངོས་པོ་མེད་པར་བསྒོམ་སྟེ། དེ་ནི་གོམས་པར་བྱའི་དུས་སོ། །མངོན་དུ་བྱ་བ་ནི། སྐད་ཅིག་སྐད་ཅིག་ལ་བརྟེན་ནས། །རྡོ་རྗེ་སྐྱིལ་ཀྲུང་བཅས་ནས་ནི། །སྣ་རྩེར་གཡོ་བའི་ཡིད་གཏད་ན། །ཁྱིམ་པར་གྱུར་ཀྱང་བསྒོམ་པར་བྱ། །ཞེའོ། །དེ་བས་ན་མིག་གཉིས་དང༌། སེམས་སྣའི་རྩེ་མོར་གཏད་ནས་བལྟས་པས་ཅི་ཡང་མི་དམིགས་པ་དེ་ཉིད་སྒོམ་པའོ། །ཏིང་ངེ་འཛིན་གི་དྲི་མ་ནི་རང་སངས་རྒྱས་ལྟ་བུའོ། །རྡུལ་ཕྲ་རབ་ལྟ་པུར་ཆོས་ཐམས་ཅད་མི་དམིགས་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། དེས་ཕ་རོལ་ཏུ་ཕྱིན་པ་ལྔ་མི་དམིགས་པ་གསུམ་གྱིས་འཁོར་གསུམ་པོ་ཡོངས་སུ་དག་པར་བྱས་ནས། འབྲས་བུ་ལ་རེ་བ་མེད་པར་སེམས་ཅན་གྱི་དོན་བྱེད་པ་ནི་ལྟ་བའོ། །ཕ་རོལ་ཏུ་ཕྱིན་པའི་དབང་པོ་ཐ་མ་མདོར་བསྟན་པའོ། །འབྲིང་པོ་ནི་རྣལ་འབྱོར་སྤྱོད་པ་པ་ སྟེ། དྲུག་གིས་ཅིག་ཅར་སྦྱར་བས་ན། །ཕྲ་རབ་རྡུལ་ཆ་དྲུག་ཏུ་འགྱུར། ། དྲུག་པོ་དག་ནི་གོ་གཅིག་ན། །གོང་བུའང་རྡུལ་ཕྲན་ཙམ་དུ་འགྱུར། །ཞེས་པས། རྡུལ་ཕྲ་རབ་དག་ཀྱང་ཆ་ཤས་དྲུག་གིས་གཞིགས་ན་རྡུལ་དུ་འགྱུར་ཏེ། རྡུལ་ཕྲ་རབ་ནི་ཁས་ལེན་པར་ནུས་པ་མ་ཡིན་པ། དེ་བས་ན་འདི་དག་ཐམས་ཅད་སེམས་ཙམ་སྟེ། སེམས་ལས་ཕྱི་རོལ་གྱི་དོན་ལོགས་ན་ཡོད་པ་མ་ཡིན་པས་སེམས་དང་སྣ་ཚོགས་སུ་སྣང་བ་གཉིས་སུ་མེད་པར་རིག་པས་རྣམ་པར་བརྟགས་པ་ལ། ཀུན་ཏུ་བརྟགས་པའི་ངོ་བོ་གཟུང་བ་དང་འཛིན་པས་སྟོང་ཞིང་དཔེན་པའི་ཤེས་པ་སྐད་ཅིག་མས་མི་རྟག་པ་དང༌། རྒྱུན་གྱིས་རྟག་པ་སྐད་ཅིག་མ་སྔ་མ་ཕྱི་མ་ལས་རྒྱུ་དང་འབྲས་བུར་སྐྱེ་བ་དང་བཅས་པར་རང་རིག་པའི་མངོན་སུམ་གྱིས་གྲུབ་པ་སྟེ། ལུང་ལས་ཀྱང༌། ཀྱེ་རྒྱལ་བའི་སྲས་དག །ཁམས་གསུམ་པོ་འདི་དག་ནི་སེམས་ཙམ་མོ། །ཞེས་ལུང་གིས་གྲུབ་པ་རྣམ་པ་དང་བཅས་པའི་ཤེས་པར་འདོད་པ་ནི་རྣམ་པ་དང་བཅས་པའི་སོ་སོར་རྟོག་པའོ། །ཤེས་བྱ་གང་དང་གང་དག་ལ། །ཡིད་ནི་ཡོད་པ་དེར་སྦྱར་ན། །གང་དུ་གཡོ་ཞིང་འགྲོར་གྱུར་པ། །ཐམས་ཅད་དེ་ཡི་རང་བཞིན་ནོ། །ཞེས་བྱ་བས། སེམས་ཉིད་སྣ་ཚོགས་སུ་སྣང་བ་གཉིས་སུ་མེད་པས་རྟོག་པ་མ་ལུས་པ་སྤང་བར་ཡིད་ལ་བྱེད་པ་ནི་སྒོམ་པའོ། །སེམས་ཉིད་སྐད་ཅིག་མས་རྟག་པར་འདོད་པ་ནི་ལེགས་ལྡན་པའི་གཞུང་སྟེ། ཏིང་ངེ་འཛིན་གྱི་དྲི་མའོ། །རྣམ་པ་དང་བཅས་པའི་རྣམ་པར་རིག་པ་ཙམ་གྱི་ཤེས་རབ་ཀྱི་ཕ་རོལ་ཏུ་ཕྱིན་པས་ཕ་རོལ་ཏུ་བྱིན་པ་ལྔ་མི་དམིགས་པ་གསུམ་གྱིས་འཁོར་གསུམ་ཡོངས་སུ་དག་པར་བྱས་ནས། བླ་མེད་བྱང་ཆུབ་སེམས་ཅན་གྱི་དོན་དུ་སྤྱད་པ་ནི་ལྟ་བའོ། །རྣམ་པ་མེད་པའི་སེམས་ཙམ་གྱི་སོ་སོར་རྟོག་པ་ནི་རྣམ་པ་དང་བཅས་པའི་ཤེས་པ་ནི། འོན་ཏེ་རྣམ་པ་བེམས་པོ་ཡིན་ན་ཤེས་པ་རིག་པ་མ་ཡིན་ལ། དཔེར་ན་ནམ་མཁའ་རང་བཞིན་མེད་པ་ཡིན་ན་བུམ་པ་མ་ཡིན། བུམ་པ་ཡིན་ན་ནམ་མཁའ་མ་ཡིན་ཏེ། གཟུགས་ཅན་དང་གཟུགས་མེད་འགལ་བ་བཞིན་དུ་རྣམ་པ་བེམས་པོ་ཡིན་ན་ཤེས་པ་རིག་པ་མ་ཡིན་ལ། ཤེས་པ་རིག་པ་ཡིན་ན་རྣམ་པ་བེམས་པོ་མ་ཡིན་ཏེ། རྣམ་པ་ཉིད་ཤེས་པ་དང་ཐ་མི་དད་ན་རྣམ་པ་འདུས་བྱས་མི་རྟག་པའི་དུས་སུ་ཡེ་ཤེས་ཀྱང་མི་རྟག་པ་སྟེ། འདུས་བྱས་སུ་ཐལ་བར་འགྱུར་རོ། །དེ་བས་ན་རྣམ་པ་དང་བཅས་པའི་ཤེས་པ་འཐད་པ་མ་ཡིན་ནོ། །ད་ནི་རྣམ་པ་མེད་པ་དཔྱད་པར་བྱ་སྟེ། མཉམ་པར་བཞག་པའི་ཤེས་པ་དང༌། རྗེས་སུ་ཐོབ་པའི་ཤེས་པའོ། །མཉམ་པར་བཞག་པའི་ཤེས་པ་ནི་ཀུན་ཏུ་བརྟགས་པ་དང་གཞན་གྱི་དབང་གིས་ཤེས་པ་ཡོངས་སུ་གྲུབ་པའི་ངོ་བོ་ཉིད་སྟོན་ཀའི་ཉི་མ་ཕྱེད་ཀྱི་ནམ་མཁའི་དཀྱིལ་ལྟར་རྣམ་པ་དང་སྤྲོས་པ་ལ་སོགས་པའི་དྲི་མ་མེད་པར་རང་རིག་པ་བུམ་པའི་ནང་གི་མར་མེ་ལྟར་གསལ་བ། ལུང་དང་རིགས་པས་གྲུབ་པའི་རང་རིག་པ་ནི་རང་རིག་པའི་མངོན་སུམ་གྱིས་གྲུབ་པའོ། །ལུང་ནི། ཇི་ལྟར་བྱིས་པས་བརྟག་པ་ཡི། །ཕྱི་ཡི་དོན་ནི་ཡོད་མ་ཡིན། །བག་ཆགས་ཀྱིས་ནི་དཀྲུགས་པའི་སེམས། །དོན་ལ་སྣང་བ་རབ་ཏུ་འཇུག །གང་ཞིག་ཇི་སྲིད་སྣང་གྱུར་པ། །དེ་སྲིད་སྒྱུ་མ་བཞིན་དུ་སྣང༌། །སྣང་བ་མེད་པའི་སེམས་ཉིད་ནི། །ནམ་མཁའ་མཐའ་མེད་དག་པ་བཞིན། །ཐུབ་པ་ཆེན་པོའི་ཆོས་སྐུ་ནི། །སྤྲོས་པ་མེད་ཅིང་སྣང་བ་མེད། །དེ་ལས་བྱུང་བའི་གཟུགས་སྐུ་ནི། །རྗེས་ལ་སྒྱུ་མ་བཞིན་དུ་གནས། །ཞེས་བྱ་བས། མཉམ་པར་བཞག་པ་ཆོས་ཀྱི་སྐུའི་རང་བཞིན་ནི་རྣམ་པ་ལ་སོགས་པ་ཕྱིའི་དོན་གྱི་སྤྲོས་པ་མེད་པ། མི་རྟོག་པ། སྐད་ཅིག་མས་མི་རྟག་པ། རྒྱུན་གྱིས་རྟག་པ། སྐད་ཅིག་མས་རྒྱུ་དང་འབྲས་བུར་འདོད་དོ། །རྗེས་ཐོབ་ནི་རྣམ་པར་རྟོག་པའི་བག་ཆགས་ཀྱི་སྟོབས་ཀྱིས་འཁྲུལ་ནས། ཕྱིན་ཅི་ལོག་ཏུ་སྣང་བའི་སྣང་བ་སྣ་ཚོགས་ཉིད་ཡང་དག་པར་མ་ཡིན་པ་སྒྱུ་མ་ལྟ་བུ་སྟེ། རྗེས་ལ་ཐོབ་པའོ། །དེ་ལྟ་བུའི་མཉམ་བཞག་དང་རྗེས་ཐོབ་ཏུ་འདོད་པ་ནི་སོ་སོར་རྟོག་པའོ། །ཡང༌། འདི་དག་ཐམས་ཅད་སེམས་ཙམ་ཞེས། །དེ་སྙམ་དུ་ནི་ཤེས་ནས་སུ། །ཅི་ཡང་རུང་སྟེ་མདུན་འཇོག་ན། །དེ་ཉིད་ཙམ་ལ་མི་གནས་སོ། །ཞེས་བྱ་བའི་ཚིག་གིས་སེམས་ཉིད་གཉིས་སུ་མེད་པ། རང་རིག་པ། སྤྲོས་པ་མེད་པ། སྣང་བ་མེད་པའི་ཤེས་པ་མངོན་སུམ་དུ་བྱེད་པ་ནི་སྒོམ་པའོ། །སྤྲོས་པ་མེད་པ། རྣམ་པ་སྣང་བ་མེད་པའི་ཤེས་པ་རྟག་པར་འདོད་པ་ནི་ཉི་མའི་གཞུང་སྟེ། ཏིང་ངེ་འཛིན་གྱི་དྲི་མའོ། །རྣམ་པ་སྣང་བ་མེད་པའི་ཤེས་པ་ཤེས་རབ་ཀྱི་ཕ་རོལ་ཏུ་ཕྱིན་པས་ཕ་རོལ་ཏུ་ཕྱིན་པ་ལྔ་མི་དམིགས་པ་གསུམ་གྱིས་འཁོར་གསུམ་ཡོངས་སུ་དག་པར་བྱས་ནས། །སེམས་ཅན་གྱི་དོན་བྱེད་པ་ནི་ལྟ་བའོ། །འདི་ལྟར་མདོ་སྡེ་པ་དང་རྣལ་འབྱོར་སྤྱོད་པ་པའི་སྙིང་རྗེའང་ཆོས་ལ་དམིགས་པའི་སྙིང་རྗེ་སྟེ། དཔེར་ན་ཆུའི་ཟླ་བ་རླུང་གིས་བསྐྱོད་ན་མི་རྟག་པ་ལྟར། ཆོས་ཐམས་ཅད་མི་རྟག་པའི་རླུང་གིས་བསྐྱོད་ནས་ཆོས་ཐམས་ཅད་མི་རྟག་པ་ལ་དམིགས་ནས་སྙིང་རྗེ་བྱེད་པའོ། །རྣལ་འབྱོར་སྤྱོད་པ་པའི་གྲུབ་པའི་མཐའ་མདོར་བསྟན་པའོ། །ད་ནི་ཐེག་པ་ཆེན་པོ་དབུ་མ་པའི་གྲུབ་པའི་མཐའ་ནི། རྣམ་པར་རིག་པ་ཙམ་ཉིད་ཀྱིས་དོན་དུ་གྲུབ་པ་མ་ཡིན་ཏེ། རྣམ་པ་དང་ཤེས་པ་ཐ་མི་དད་ན། རྣམ་པ་གཅིག་དང་དུ་མས་གཞིགས་ན་མ་གྲུབ་པ་བཞིན་དུ། སེམས་ཉིད་ཀྱང་ཡང་དག་པར་གྲུབ་པར་མི་འགྱུར་རོ། །གཞན་ཡང་ཡོད་པ་དང་མེད་པ་ལ་སྐྱ་བ་མི་འཐད་དེ། ཡོད་པ་སྐྱེ་ན་སྔར་སྐྱེས་པའི་འབྲས་བུའང་སྐྱེ་བར་ཐལ་བར་འགྱུར་བའམ། མེད་པ་སྐྱེ་ན་ནམ་མཁའི་མེ་ཏོག་ལ་སོགས་པའང་སྐྱེ་བར་ཐལ་བར་འགྱུར་རོ། །དེ་བཞིན་དུ་སྐད་ཅིག་མ་སྔ་མ་དང་ཕྱི་མ་ལས་ཀྱང་སྐྱེ་བ་མི་འཐད་དེ། སྔ་མ་རྒྱུ་ཡོད་པའི་དུས་སུ་ཕྱི་མ་འབྲས་བུ་མེད་ལ། ཕྱི་མ་འབྲས་བུ་ཡོད་པའི་དུས་སུ་སྔ་མ་རྒྱུ་འགགས་ཏེ། རྟེན་འབྲེལ་གཅིག་མས་གཞིགས་ནའང་རྒྱུ་འབྲས་འབྲེལ་བ་མེད་པའི་ཉེས་པ་ཡོད་པས་སྐྱེ་བར་མི་རིགས་སོ། །གཞན་ཡང་ཀླུའི་རྒྱལ་པོ་མ་དྲོས་པས་ཞུས་པ་ཞེས་བྱ་བ་ཐེག་པ་ཆེན་པོའི་མདོ་ལས་ཀྱང༌། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པ་ཡིན། །གང་གིས་སྟོང་ཉིད་ཤེས་ན་མཁས་པ་ཡིན། །ཞེའོ། །དེ་བས་ན་རང་རིག་པ་ཉམས་སུ་མྱོང་བ་ཉིད་རྟེན་ཅིང་འབྲེལ་ཏེ་འབྱུང་བའི་ཕྱིར་མ་སྐྱེས་པའོ། །ངོ་བོ་ཉིད་ཀྱིས་སྐྱེ་བ་ཡོད་ན་རྐྱེན་ལ་རག་མ་ལས་པར་སྐྱེ་བར་ཐལ་བ་ལས། སྐྱེ་བར་མ་ནུས་པའི་ཕྱིར་རོ། །གཞན་ཡང༌། རྣམ་པ་མེད་པའི་ཤེས་པ་ནི། །ཡུལ་ལ་འཛིན་པར་མི་རིགས་ཏེ། །ཞེས་བྱ་བའི་ཚིག་གིས་རྣམ་པ་མེད་པའི་ཤེས་པ་སྐྱེ་བར་མི་རུང་སྟེ། ཤེས་པ་མེད་པ་ཉིད་དུ་ཐལ་བར་འགྱུར་རོ། །དཔེར་ན་སྐྱེ་བོ་མིག་མ་དག་ལ་མི་མཁས་པས་ནམ་མཁའ་ལ་བལྟས་ན་མ་དག་པའི་སྟོབས་ཀྱིས་སྐྲ་ཤད་ལ་སོགས་པར་སྣང་ལ། མི་མཁས་པས་ཡང་དག་པར་འཛིན་ཏོ། །དེ་བཞིན་དུ་རྣམ་པར་རིག་པ་ཙམ་ཡང་འཁྲུལ་པའི་ཤེས་པ་སྟེ། མ་རིག་པའི་སྟོབས་ཀྱིས་སེམས་སུ་སྣང་ལ། མི་མཁས་པས་ཡང་དག་པར་འཛིན་ཏོ། །འཁྲུལ་པའི་ཤེས་པ་ནི་སེམས་སུ་སྣང་ནའང་དོན་དུ་ཡོད་པ་མ་ཡིན་ནོ། །དཔེར་ན་རྨི་ལམ་བརྒྱུད་མར་ཉམས་སུ་མྱོང་ཡང༌། གང་གི་མི་ལམ་སྔ་མ་རྫུན་པ་བཞིན་དུ་ཡང་དག་པར་གཉིད་སད་ན་ཕྱི་མ་ཉིད་ཀྱང་རྫུན་ནོ། །དེ་བཞིན་དུ་ཕྱི་རོལ་གྱི་དོན་སྣ་ཚོགས་པ་ཐམས་ཅད་སེམས་ལས་ལོགས་ཤིག་ཏུ་མ་གྲུབ་སྟེ། རྫུན་པ་བཞིན་ཡང་དག་པར་བརྟགས་ན་སེམས་ལ་རང་བཞིན་མེད་དེ། རྫུན་པ་ཉིད་དོ། །ད་ནི་སྒྱུ་མ་ལྟ་བུའི་གཞུང་བཤད་པར་བྱ་སྟེ། ཡོད་མིན་མེད་མིན་ཡོད་མེད་མིན། །གཉིས་ཀ་མིན་པའང་མ་ཡིན་པར། །མཐའ་བཞི་ལས་ནི་རྣམ་གྲོལ་བ། །དེ་ཉིད་དབུ་མ་པ་ཡི་རིག །ཅེས་བྱ། བས། ཡོད་པ་མ་ཡིན་པ་ནི་གཅིག་དང་དུ་མའི་སྦྱོར་བས་གནོད་པའི་ཕྱིར་རོ། །མེད་པ་མ་ཡིན་པ་ནི་སྣང་བ་ཉམས་སུ་མྱོང་བ་ཡོད་པའི་ཕྱིར་རོ། །གཉིས་ཀ་མ་ཡིན་པ་ནི་གཉིས་ཀ་ལ་སྐྱོན་ཡོད་པའི་ཕྱིར་རོ། །གཉིས་ཀ་མ་ཡིན་པའང་མ་ཡིན་པ་ནི་རྒྱུ་མེད་པ་ལ་མི་སྲིད་པ་དང༌། ཕུང་པོ་གསུམ་པ་མེད་པའི་ཕྱིར་རོ། །དེ་བས་ན་མཐའ་བཞི་ལས་རྣམ་པར་གྲོལ་བ་སྒྱུ་མ་ལྟ་བུའི་ཤེས་པ་དེ་ཉིད་འོད་གསལ་བར་འདོད་དེ། དེའང༌། མྱ་ངན་ལས་འདས་པའི་ཆོས་ཀྱང་སྒྱུ་མ་ལྟ་བུ། རྨི་ལམ་ལྟ་བུ་ལ། མྱ་ངན་ལས་འདས་པ་ལས་ཆེས་ལྷག་པའི་ཆོས་ཤིག་ཡོད་ནའང༌། དེའང་སྒྱུ་མ་ལྟ་བུ། རྨི་ལམ་ལྟ་བུའོ། །ཞེས་གསུངས་པས། སྣ་ཚོགས་པ་དང་སེམས་ཉིད་སྒྱུ་མ་ལྟ་བུར་གཉིས་སུ་མེད་པ་ནི་སོ་སོར་རྟོག་པའོ། ། སྣ་ཚོགས་པ་ཐམས་ཅད་ཆུ་ཟླའམ། མེ་ལོང་གི་གཟུགས་བརྙན་ལྟར། བདེན་པ་མ་ཡིན་ལ། རྫུན་པའང་མ་ཡིན་པར་སྒྱུ་མ་ལྟ་བུར་གཉིས་སུ་མེད་པར་འཇོག་པ་ནི་སྒོམ་པའོ། །ཆད་པར་ཞེན་པ་ནི་སྒོམ་པའི་དྲི་མའོ། །སྒྱུ་མ་ལྟ་བུའི་ཤེས་རབ་ཀྱི་ཕ་རོལ་ཏུ་ཕྱིན་པས་ཕ་རོལ་ཏུ་ཕྱིན་པ་ལྔ་མི་དམིགས་པ་གསུམ་གྱིས་འཁོར་གསུམ་ཡོངས་སུ་དག་པར་སྤྱད་ནས། སེམས་ཅན་གྱི་དོན་བྱེད་པ་ནི་ལྟ་བའོ། །གཞན་ཡང་ཆོས་ཐམས་ཅད་རབ་ཏུ་མི་གནས་པས། སྒྱུ་མ་ལྟ་བུ་ཉིད་མ་གྲུབ་པར་འདོད་དེ། དེའང་འདི་སྐད་དུ། གསལ་ལམ་མི་གསལ་ཡང་རུང་སྟེ། །སུས་ཀྱང་ཇི་བཞིན་མ་མཐོང་བས། །མོ་གཤམ་གྱི་ནི་བུ་བཞིན་དུ། །བརྗོད་དུ་ཟིན་ཀྱང་དོན་མེད་དོ། །ཞེས་བྱ་བས། སྒྱུ་མ་ལྟ་བུ་ཉིད་འོད་གསལ་ལམ། འོན་ཏེ་སེམས་ལས་གཞན་ཞེ་ན། སེམས་ལས་གཞན་པའི་ཆོས་ནི་མ་གྲུབ་ལ། སེམས་ཉིད་ཡིན་ན་སེམས་ཉིད་མ་གྲུབ་པའི་དུས་སུ་སྒྱུ་མ་ཉིད་ཀྱང་མི་འགྲུབ་བོ། །དེ་ཅིའི་ཕྱིར་ཞེ་ན། སེམས་ཉིད་ལས་གཞན་མེད་པའི་ཕྱིར་རོ། །སྒྱུ་མ་ལྟ་བུའང་མི་མཁས་པའི་ཤེས་པ་སྟེ། སྒྲོ་འདོགས་པ་དང་སྐུར་པ་འདེགས་པའོ། །དཔེར་ན་སྐྱེས་བུ་མི་མཁས་ལ་མིག་མ་དག་པས་ནམ་མཁའ་ལ་བལྟས་ན། མིག་མ་དག་པའི་སྟོབས་ཀྱིས་ཟླ་བ་གཉིས་པ་དང་སྐྲའི་འཁོར་ལོ་ལ་སོགས་པར་སྣང་ཞེས་སྒྲོ་འདོགས་ལ། མཁས་པའི་སྟོབས་ཀྱིས་སྣང་མ་ཐག་ཏུ་མེད་པར་ཤེས་ཏེ། མེད་དོ་ཞེས་བསྐུར་པ་འདེབས་སོ། །དེ་བཞིན་དུ་སྒྱུ་མ་ལྟ་བུའང་ལས་དང་མ་རིག་པའི་སྟོབས་ཀྱིས་སྣ་ཚོགས་སུ་སྣང་ངོ་ཞེས་སྒྲོ་འདོགས་ལ། མཁས་པའི་སྟོབས་ཀྱིས་སྣང་མ་ཐག་ཏུ་སྟོང་པར་ཤེས་ཏེ། སྒྱུ་མ་ལྟ་བུའོ་ཞེས་སྐུར་པ་འདེབས་སོ། །དེ་བས་ན་སྒྲོ་འདོགས་པའི་མཐའ་དང་སྐུར་པ་འདེབས་པའི་མཐའ་ལ་གནས་སོ། །དེ་ནས་གཞན་ཡང་ཆོས་ཐམས་ཅད་རབ་ཏུ་མི་གནས་པའི་གྲུབ་པའི་མཐའ་སྨྲ་བར་འདོད་པ་འདི་སྐད་དུ། སྣ་ཚོགས་རྟག་པ་མ་ཡིན་ཏེ། །ཆད་པར་ཡང་ནི་ཁས་མི་ལེན། །རྟག་དང་ཆད་པ་གཉིས་ཀ་དང༌། །གཉིས་ཀ་མིན་པའང་མ་ཡིན་ནོ། །འདིར་ནི་ཐམས་ཅད་མི་གནས་པར། །དངོས་པོའི་དེ་ཉིད་མཁས་པས་རིག །དེས་ན་འདི་ལྟའི་རྣམ་རྟོག་གི །སེམས་ནི་སེམས་ཀྱིས་རིག་མ་ཡིན། །ཇི་སྲིད་སྒྲོ་འདོགས་ཐམས་ཅད་ནི། །དེ་ཀུན་ཐམས་ཅད་དུ་མེད་པས། །དབུ་མའི་དོན་ལ་སྒྲོ་འདོགས་མེད། །དེས་ན་དགག་དང་སྒྲུབ་པ་མེད། །ཅེས་བྱ་བ་དང༌། གཞན་ནས་ཀྱང༌། འདི་ལ་བསལ་བྱ་ཅི་ཡང་མེད། །གཞག་པར་བྱ་བ་གང་ཡང་མེད། །ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །ཞེས་བྱ་བས། ཡོད་པའི་སྒྲོ་འདོགས་པ་དང༌། མེད་པའི་སྐུར་པ་འདེབས་པ་ལ་མི་གནས་པ་སྟེ། སེམས་ཉིད་སྣ་ཚོགས་སུ་སྣང་བ་ཉམས་སུ་མྱོང་བ་ཉིད་རྟེན་ཅིང་འབྲེལ་བར་འབྱུང་བས་ན་མ་སྐྱེས་པ་སྟེ། མ་སྐྱེས་པ་ཉིད་སྐྱེ་བ་ལྟར་སྣང་བ་སྟེ། སྐྱེ་བ་དང་སྐྱེ་བ་མེད་པ་གཉིས་ཀ་ཐ་མི་དད་དོ། །དེ་བཞིན་དུ་སྣང་བ་ཉིད་རིགས་པས་བརྟགས་ན་སྟོང་པ་ཡིན་ལ། སྟོང་པ་མ་གྲུབ། པར་རིགས་པས་བརྟག་མི་བཟོད་པ་ཉིད་སྣང་བའོ། སྣང་བ་ཉིད་ལས། ཀྱང་སྟོང་པ་གཞན་མ་ཡིན་ལ། སྟོང་པ་ཉིད་ལས་ཀྱང་སྣང་བ་གཞན་མ་ཡིན་ནོ། །དཔེར་ན་སྨིག་རྒྱུ་ལ་ཆུར་སྣང་བ་ཉིད་ལ་ཆུ་མེད་དེ་ཆུས་སྟོང་ལ། ཆུ་མེད་པ་ཉིད་ཆུར་སྣང་སྟེ། ཆུར་སྣང་བ་དང་ཆུ་མེད་པ་གཉིས་ཐ་མི་དད་པ་ཡིན་ནོ། །དེ་བཞིན་དུ་སྣང་བ་ཉིད་ལ་རང་བཞིན་མེད་ལ། རང་བཞིན་མེད་པ་ཉིད་སྣང་བའོ། །སྣང་བ་དང་རང་བཞིན་མེད་པའི་སྟོང་པ་ཉིད་ནི་ཐ་མི་དད་དོ། །དཔེར་ན་བུད་ཤིང་དུ་མ་མེས་བསྲེགས་ན་མེའི་ངོ་བོར་གཅིག་སྟེ། དེ་ནས་བུད་ཤིང་ཟད་པ་དང་མེ་ཉིད་མི་གནས་སོ། །དེ་བཞིན་དུ་སྣ་ཚོགས་སུ་སྣང་བ་ཉིད་རིག་པས་སྟོང་པ་ཉིད་དུ་བྱས་ན་དངོས་པོར་མ་གྲུབ་པ་དང༌། སྟོང་པ་ཉིད་ཀྱང་མི་གནས་སོ། །དེ་བཞིན་དུ་གཉིས་སུ་མེད་པའང་གཉིས་སུ་མ་གྲུབ་པའི་ཚེ་ན་གཉིས་སུ་མེད་པའང་མི་འགྲུབ་བོ། །དེ་བས་ན་གཞན་གྱི་ཞེན་པ་བཟློག་པའམ། སྒྲོ་སྐུར་གཅད་པའམ། དྲང་བའི་དོན་དུ་སྟོང་པ་དང་སྐྱེ་བ་མེད་པ་གཉིས་སུ་མེད་པ་ཞེས་བརྗོད་ཀྱི། མཁས་པས་གཞལ་བའམ། ངེས་པའི་དོན་དུ་དེ་ཉིད་མི་གནས་ཏེ་རྣམ་གཅོད་དང༌། ཡོངས་གཅོད་དང༌། སྒྲོ་འདོགས་དང༌། སྐུར་འདེབས་གང་དུའང་མི་གནས་ལ། ཞེན་པ་མེད་ཅིང་དགག་པ་དང་སྒྲུབ་པ་མེད་ལ། མཉམ་བཞག་དང་རྗེས་ཐོབ་གཉིས་སུ་མེད་ཅིང་མི་གནས་པ་ནི་སོ་སོར་རྟོག་པའོ། །སྒྲོ་སྐུར་དང་ཞེན་པ་མེད་པར་ཡིད་ལ་བྱེད་པ་ནི་སྒོམ་པའོ། །དོན་ཐམས་ཅད་ཆད་པར་ལྟ་ཞིང་ཉམས་སུ་མྱོང་བ་མེད་པས་བེམས་པོར་གྱུར་པ་ནི་སྒོམ་པའི་དྲི་མའོ། །སྒྲོ་སྐུར་མེད་པ་དང་ཞེན་པ་མེད་པའི་ཤེས་རབ་ཀྱི་ཕ་རོལ་ཏུ་ཕྱིན་པས་ཕ་རོལ་ཏུ་ཕྱིན་ཕྱིན་པ་ལྔ་མི་དམིགས་པ་གསུམ་གྱིས་འཁོར་གསུམ་པོ་ཡོངས་སུ་དག་པར་བྱས་ནས། སེམས་ཅན་གྱི་དོན་བྱེད་པ་ནི་ལྟ་བའོ། །དཔེར་ན་སྐྱེ་བོ་མིག་དག་པ་མཁས་པ་ཞིག་གིས་ནམ་མཁའ་ལ་བལྟ་བ་ན། མིག་དག་པས་སྐྲའི་འཁོར་ལོ་ལ་སོགས་པ་ཅིའང་མི་དམིགས་ལ། མཁས་པས་ཡོད་ཅེས་བྱ་བའམ། མེད་ཅེས་བྱ་བར་སྒྲོ་འདོགས་པ་དང་སྐུར་པ་འདེབས་པར་མི་བྱེད་དོ། །དེ་བཞིན་དུ་ཆོས་ཐམས་ཅད་རང་བཞིན་གྱིས་མ་སྐྱེས་པའི་ངོ་བོ་ཉིད་ཀྱིས་ཡོད་མེད་གང་ཡང་མི་གནས་པས། ཡོད་མེད་ཀྱི་སྒྲོ་སྐུར་གང་དུའང་མི་གནས་པ་ནི་དེ་ཁོ་ན་ཉིད་ཀྱི་ཤེས་པའོ། །སྒྱུ་མ་ལྟ་བུ་དང་རབ་ཏུ་མི་གནས་པའི་སྙིང་རྗེ་ཡང་མི་དམིགས་པའི་སྙིང་རྗེ་སྟེ། ཆོས་ཐམས་ཅད་ཅིར་ཡང་མི་དམིགས་པར་ཡིད་ལ་བྱེད་པས་ན་མི་དམིགས་པའི་སྙིང་རྗེའོ། །ཐེག་པ་ཆེན་པོ་དབུ་མ་པ་མདོར་བསྟན་པའོ། །ཕ་རོལ་ཏུ་ཕྱིན་པའི་ཐེག་པ་སྒྲུབ་པའི་གྲུབ་པའི་མཐའ་མ་ལུས་པ་མདོར་བསྡུས་ཏེ་བསྟན་པའོ། །དེ་ནས་གཞན་ཡང་འབྲས་བུ་རྡོ་རྗེའི་ཐེག་པ་ཞེས་བྱ་བ་བརྗོད་པར་བྱ་སྟེ། དེའང་འདི་སྐད་དུ། དོན་གཅིག་ན་ཡང་མ་རྨོངས་དང༌། །ཐབས་མང་དཀའ་བ་མེད་པ་དང༌། །དབང་པོ་རྣོན་པོའི་དབང་བྱས་པས། །སྔགས་ཀྱི་ཐེག་པ་ཁྱད་པར་འཕགས། ཞེས་གསུངས་པས། །དོན་དེ་ཁོ་ན་ཉིད་ལ་དབྱེ་བ་མེད་ཀྱང༌། ཕ་རོལ་ཏུ་ཕྱིན་པའི་ཐེག་པ་ནི་རྨོངས་པ་སྟེ། ལུང་དང་རིགས་པས་གཏན་ལ་ཕབ་སྟེ་རྟོགས་པའོ། །རྡོ་རྗེ་ཐེག་པ་ནི་མ་རྨོངས་པ་སྟེ། ལུང་དང༌། རིགས་པ་དང༌། བླ་མའི་མན་ངག་གིས་ཉམས་སུ་མྱོང་བའོ། །གཞན་ཡང་དཀའ་བ་མེད་པ་སྟེ། བདེ་བ་ཆེན་པོ་ལམ་དུ་བྱེད་པའོ། །ཕ་རོལ་ཏུ་ཕྱིན་པའི་ཐེག་པར་ནི་བཏང་སྙོམས་པ་དང་ཉམས་སུ་མྱོང་བ་མེད་པའོ། །རྒྱུ་ལམ་དུ་བྱེད་པས་ན་རྒྱུའི་ཐེག་པའོ། །འབྲས་བུ་ལམ་དུ་བྱེད་པས་ན་འབྲས་བུའི་ཐེག་པ་ཁྱད་པར་དུ་འཕགས་སོ། །ཞེས་བྱའོ། །རྡོ་རྗེའི་ཐེག་པ་ལའང་གསུམ་སྟེ། རྒྱུའི་རྒྱུ་དང༌། ཐབས་ཀྱི་རྒྱུ་དང༌། འབྲས་བུའི་རྒྱུད་དོ། །དེའང་འདི་སྐད་དུ། རྒྱུད་ཅེས་བྱ་བ་རྒྱུན་ཡིན་ཏེ། །རྒྱུན་གྱི་དོན་ནི་གསུམ་དུ་འདོད། །རྒྱུ་དང་རང་བཞིན་འབྲས་བུ་དང༌། །ཐབས་དང་རྣམ་པ་གསུམ་ཡིན་ནོ། །ཞེས་གསུངས་སོ། །རྒྱུའི་རྒྱུད་ནི་རྡོ་རྗེ་འཆང་གི་རིགས་ཅན་གྱི་སེམས་ཅན་ནོ། །འབྲས་བུའི་རྒྱུད་ནི་ཕྱག་རྒྱ་ཆེན་པོའི་དངོས་གྲུབ་བོ། །ཐབས་ཀྱི་རྒྱུད་ལ་ལྔ་སྟེ། བྱ་བའི་རྒྱུད་དང༌། སྤྱོད་པའི་རྒྱུད་དང༌། རྣལ་འབྱོར་གྱི་རྒྱུད་དང༌། རྣལ་འབྱོར་བླ་ན་མེད་པའི་རྒྱུད་དང༌། རྣལ་འབྱོར་གོང་ན་མེད་པའི་རྒྱུད་དོ། །དེ་དག་ལས་རྣལ་འབྱོར་གྱི་རྒྱུད་དང་རྣལ་འབྱོར་བླ་ན་མེད་པའི་རྒྱུད་ལ་སོགས་པ་ནས་རིམ་པ་གཉིས་སུ་གསུངས་ཏེ། དེའང་དགྱེས་པ་རྡོ་རྗེ་ལས། བསྐྱེད་པ་ཡི་ནི་རིམ་པ་དང༌། །རྫོགས་པ་ཡི་ནི་རིམ་པ་གཉིས། །རིམ་པ་གཉིས་ལ་བརྟེན་ནས་ནི། །རྡོ་རྗེ་འཆང་གིས་ཆོས་བཤད་དོ། །ཞེས་གསུངས་པས། བསྐྱེད་པའི་རིམ་པ་ལ་གཉིས་ཏེ། ཕྱི་བསྐྱེད་པའི་རིམ་པ་དང༌། ནང་ཟབ་མོ་བསྐྱེད་པའི་རིམ་པའོ། །རྫོགས་པའི་རིམ་པ་ལའང་གསུམ་སྟེ། རྫོགས་པའི་རིམ་པ་དང༌། ཡོངསསུ་རྫོགས་པའི་རིམ་པ་དང༌། ངོ་བོ་ཉིད་ཀྱི་རིམ་པའོ། །དེ་བཞིན་དུ་དབང་ལའང་གཉིས་ཏེ། འཇིག་རྟེན་པའི་དབང་བཅོས་མ་དང༌། འཇིག་རྟེན་ལས་འདས་པའི་དབང་མ་བཅོས་པའོ། །བཅོས་མ་ལའང་གསུམ་སྟེ། སློབ་དཔོན་གྱི་དབང་དང༌། གསང་བའི་དབང་དང༌། ཤེས་རབ་ཡེ་ཤེས་ཀྱི་དབང་ངོ༌། །མ་བཅོས་པ་ལའང་གཉིས་ཏེ། ཆོས་ཀྱི་ཕྱག་རྒྱ་དང༌། ཕྱག་རྒྱ་ཆེན་པོ་བཞི་པའོ། །དེའང་འདི་སྐད་དུ། སློབ་དཔོན་དབང་ནི་དང་པོ་སྟེ། །གསང་བ་མཆོག་ནི་གཉིས་པ་ཡིན། །གསུམ་པ་ཤེས་རབ་ཡེ་ཤེས་ཏེ། །བཞི་པ་དེ་ཡང་དེ་བཞིན་ནོ། །ཞེས་གསུངས་ཏེ། སློབ་དཔོན་གྱི་དབང་ནི་ལུས་དག་པར་བྱེད་པའོ། །གསང་བའི་དབང་ནི་ངག་དག་པར་བྱེད་པའོ། །ཤེས་རབ་ཡེ་ཤེས་ཀྱི་དབང་ནི་ཡིད་དག་པར་བྱེད་པའོ། །བཞི་པ་ནི་མན་ངག་སྟེ། བྱང་ཆུབ་སེམས་ཀྱི་ས་བོན་ནོ། །དེ་ལ་དབང་པོ་རབ་འབྲིང་ཐ་མའི་དབང་དུ་བྱས་ན། ཕྱི་བསྐྱེད་པའི་རིམ་པ་ནི་དམ་ཚིག་གི་ཕྱག་རྒྱ་སྟེ། སློབ་དཔོན་གྱི་དབང་དང༌། བསྐྱེད་པའི་རིམ་པ་ལྷའི་རྣལ་འབྱོར་ཏེ། དབང་པོ་ཐ་མའོ། །ལས་ཀྱི་ཕྱག་རྒྱ་ལ་གཉིས་ཏེ། དེ་བཞིན་གཤེགས་པའི་དབུགས་དབྱུང་བ་དང༌། རྡོ་རྗེ་འཆང་གི་དབུགས་དབྱུང་བའོ། །གསང་བའི་དབང་དང་དེ་བཞིན་གཤེགས་པའི་དབུགས་དབྱུང་བ་ནི་ནང་ཟབ་མོ་བསྐྱེད་པའི་རིམ་པའོ། །རྡོ་རྗེ་འཆང་གི་དབུགས་དབྱུང་བ་ནི་རྫོགས་པའི་རིམ་པའོ། ། དེ་བཞིན་གཤེགས་པའི་དབུགས་དབྱུང་བ་དང་རྡོ་རྗེ་འཆང་གི་དབྱུགས་དབྱུང་བ་ནི་ལས་ཀྱི་ཕྱག་རྒྱ་སྟེ། དབང་པོ་འབྲིང་པོའོ། །ཡོངས་སུ་རྫོགས་པའི་རིམ་པ་ནི་ཆོས་ཀྱི་ཕྱག་རྒྱ་སྟེ། དབང་པོ་རབ་བོ། །ངོ་བོ་ཉིད་ཀྱི་རིམ་པ་ནི་ཕྱག་རྒྱ་ཆེན་པོ་སྟེ། དབང་པོ་རབ་ཀྱི་ཡང་རབ་བོ། །དེ་ནས་ཕྱི་བསྐྱེད་པའི་རིམ་པ་རྡོ་རྗེ་སློབ་དཔོན་གྱི་དབང་ལུས་རྣམ་པར་དག་པར་བྱེད་པ་བཤད་པར་བྱ་སྟེ། ཆུའི་དབང་དང༌། ཅོད་པན་དང༌། རྡོ་རྗེ་དང༌། དྲིལ་བུ་དང༌། མིང་དང༌། རིགས་གསུམ་གྱི་དམ་ཚིག་དང༌། སྣོད་དུ་བྱ་བ་དང༌། རྗེས་སུ་གནང་བ་དང༌། རྡོ་རྗེའི་བརྟུལ་ཞུགས་དང༌། ལུང་བསྟན་པ་དང༌། དབུགས་དབྱུང་བ་སྟེ། དེ་ལྟར་བཅུ་གཅིག་གོ །དེ་ལ་ཆུའི་དབང་ནི་མི་བསྐྱོད་པའི་ངོ་བོ། མེ་ལོང་ལྟ་བུའི་ཡེ་ཤེས་ཀྱི་རང་བཞིན། དེ་བཞིན་གཤེགས་པ་ཐམས་ཅད་འོད་དུ་ཞུ་བའི་ཡེ་ཤེས་ཀྱི་བདུད་རྩིའི་ཆུས་དབང་བསྐུར་བ་སྟེ། དཔེར་ན་ཕྱི་རོལ་གྱི་དྲི་མ་འདག་པར་བྱེད་པ་ལྟར། འདིར་ཡང་ཡེ་ཤེས་ཀྱི་ཆུས་མ་རིག་པའི་དྲི་མ་དང༌། ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པ་འདག་པར་བྱེད་པ་སྟེ། ངས་ཁྱོད་ཀྱི་མ་རིག་པ་ཡེ་ཤེས་གང་གིས་དག་པར་བྱེད་པའོ། །ཞེས་ཁོང་དུ་ཆུད་པར་བྱའོ། །ཅོད་པན་གྱི་དབང་ནི་རིན་ཆེན་འབྱུང་ལྡན་གྱི་ངོ་བོ། མཉམ་པ་ཉིད་ཀྱི་ཡེ་ཤེས་ཀྱི་རང་བཞིན་ཅོད་པན་གྱིས་དབང་བསྐུར་བ་སྟེ། མ་འོངས་པའི་དུས་ན་སངས་རྒྱས་ཀྱི་དབུའི་གཙུག་ཏོར་གྱི་ས་བོན་ནམ། ཆེ་བའི་ཡོན་ཏན་ཡིད་བཞིན་གྱི་ནོར་བུ་ལྟར་བུར་འབྱུང་བའི་ས་བོན་དུ་སྟེར་བའོ། །རྡོ་རྗེའི་དབང་བསྐུར་བ་ནི་འོད་དཔག་ཏུ་མེད་པའི་ངོ་བོ། སོ་སོར་རྟོག་པའི་ཡེ་ཤེས་ཀྱི་རང་བཞིན་རྟེན་ཅིང་འབྲེལ་བར་འབྱུང་བ་བཅུ་གཉིས་ཀྱི་འཁོར་ལོ་རྣམ་པར་དག་པའི་ཚུལ་དུ་རྡོ་རྗེ་སོར་བཅུ་གཉིས་པ། ལྟེ་བ་ཟླུམ་པོ་ནི་ཆོས་ཀྱི་དབྱིངས་མཐའ་ཐམས་ཅད་དང་བྲལ་བའོ། །ལྟེ་བའི་ཡི་གེ་ཧཱུཾ་གིས་ནི། ཆོས་ཉིད་མཚོན་པར་བྱེད་པ་སྟེ། ཧ་ནི་ཧེ་ཏུ་ཡོ་ག་ཞེས་བྱ་བ་སྟེ། རྒྱུ་དང་བྲལ་བ་སྟེ། མ་སྐྱེས་པའོ། །ཨུ་ནི་རྟོག་པ་དང་བྲལ་བའོ། །ཨ་ནི་ཨ་བྲ་ཏི་ཧ་ཏ་ཞེས་བྱ་བ་སྟེ། མི་གནས་པའོ། །པདྨའི་ཁ་ནས་སྐྱེས་པའི་ལས་ཐམས་ཅད་པའི་རྡོ་རྗེའི་རྩེ་མོ་ལྔ་ནི་པདྨོ་ལས་འདོད་པ་སྐྱེ་བ་བཞིན་དུ། འཁོར་བའི་ཆོས་ལའང་འདོད་པ་སྐྱེ་བས་འཁོར་བ་ལས་སྐྱེས་པའི་ཕུང་པོ་ལྔ་རྣམ་པར་དག་པའོ། །ཕྱོགས་ཀྱི་རྩེ་མོ་བཞི་དབུས་ཀྱི་རྩེ་མོ་ལ་ཕྱོགས་པ་ནི་ཆོས་ཐམས་ཅད་སེམས་ཀྱི་ངོ་བོ་སྟེ། སེམས་ལས་ལོགས་ཤིག་ན་ཕྱིའི་དོན་མེད་དེ། སེམས་ཉིད་གཟུང་བ་དང་འཛིན་པས་སྟོང་པ་རང་རིག་པ་ཉིད་དེ། དེ་བཞིན་གཤེགས་པའི་དབུགས་དབྱུང་བའོ། །མེ་ཏོག་གསུམ་གྱིས་རྭ་རྣམས་ལ་མཚན་པ་ནི་རྣམ་པར་ཐར་པའི་སྒོ་གསུམ་སྟེ། སེམས་ཉིད་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པས་སྟོང་པ་ཉིད་དུ་བྱེད་པ་སྟེ། རྡོ་རྗེ་འཆང་གི་དབུགས་དབྱུང་བའོ། །དེ་ལྟ་བུའི་རྡོ་རྗེ་སློབ་མའི་ལག་ཏུ་གཏད་པ་ནི་ཆོས་ཐམས་ཅད་ཀྱི་རང་བཞིན་གཉིས་སུ་མེད་པའི་ཡེ། ཤེས་མཚོན་པར་བྱེད་པ་སྟེ། དབྱེར་མི་ཕྱེད་པའི་ཡེ་ཤེས་ཀྱི་ས་བོན་སྟེང་བ་དང༌། ངས་ཁྱོད་ལ་གཉིས་སུ་མེད་པའི་ཡེ་ཤེས་སྦྱིན་ནོ་ཞེས་བྱ་བའི་དོན་ནོ། །དྲིལ་བུའི་དབང་བསྐུར་བ་ནི་དོན་ཡོད་གྲུབ་པའི་ངོ་བོ། བྱ་བ་ནན་ཏན་གྱི་ཡེ་ཤེས་ཀྱི་རང་བཞིན་ཏེ། དགོས་པ་སྔ་མའི་ཚུལ་གྱིས་རྟེན་ཅིང་འབྲེལ་བར་འབྱུང་བ་བཅུ་གཉིས་ཀྱི་འཁོར་ལོ་རྣམ་པར་དག་པའི་ཚུལ་གྱིས་སོར་བཅུ་གཉིས་པའོ། །ཁ་ཐུར་དུ་བལྟས་པ་དང་པདྨས་མཚན་པ་ནི་ཤེས་རབ་ཀྱི་པདྨ་མཚོན་པར་བྱེད་པའོ། །དབྱེར་མི་ཕྱེད་པའི་ཡེ་ཤེས་ཀྱི་གནས་ཆོས་ཀྱི་འབྱུང་གནས་མཚོན་པའི་ཕྱིར་དྲིལ་བུའི་སྟེང་དང་འོག་གི་ཆ་ལ་རྡོ་རྗེ་ཕྲེང་བ་ཟུང་གིས་མཛེས་པའོ། །སྒྲ་དཀྲོལ་བ་ནི་ཐབས་དང་ཤེས་རབ་ཀྱི་རྡོ་རྗེ་དང་པདྨ་མཉམ་པར་སྦྱོར་བ་སྟེ། ཆོས་ཐམས་ཅད་རྟེན་ཅིང་འབྲེལ་བར་འབྱུང་བས་ན་རང་གི་ངོ་བོ་མ་སྐྱེས་པ་སྟེ། སྒྲ་དེའང་བཙལ་ན་གང་ནས་ཀྱང་མི་རྙེད་པ་སྟེ། ཡང་དག་པར་ན་རང་བཞིན་མེད་ལ། དེ་བཞིན་དུ་ཆོས་ཐམས་ཅད་ལ་རང་བཞིན་མེད་པར་རྟོགས་པར་བྱེད་པའོ། །ཁམས་གསུམ་པོ་ཐམས་ཅད་ཀྱི་ངོ་བོ་དཀྱིལ་འཁོར་དུ་བསྟན་པའི་ཕྱིར་དྲྭ་བ་དང་དྲྭ་བ་ཕྱེད་པ་སྟེ། དེ་ལ་དྲྭ་བ་དང་དྲྭ་བ་ཕྱེད་པ་ཞེས་བྱ་བ་ནི་ཧ་ར་དང་ཧ་ར་ཨརྡྷ་ཞེས་བྱ་བ་སྟེ། འཕྲོག་པ་དང་འཕྲོག་པ་ཕྱེད་པ་ཞེས་བྱ་བའོ། །དྲྭ་བ་ནི་ཉོན་མོངས་པ་ཆེན་པོ་བཅོམ་པའི་རྟགས་སོ། །དྲྭ་བ་ཕྱེད་པ་ནི་ཉོན་མོངས་པ་ཆུང་ངུ་བཅོམ་པའི་རྟགས་སོ། །རྟེན་གཞལ་ཡས་ཁང་དེར་བརྟེན་པ་ལྷའི་དཀྱིལ་འཁོར་བསྟན་པ་དང༌། ཕུང་པོ་དང་ཁམས་ལ་སོགས་པ་དེ་བཞིན་གཤེགས་པར་བསྟན་པའི་ཕྱིར་དེ་བཞིན་གཤེགས་པ་ལྔ་དང་ལྷ་མོ་རྣམས་ཀྱི་ཕྱག་མཚན་བཀོད་པའོ། །སྟོང་པ་ཉིད་དང་སྙིང་རྗེ་དབྱེར་མི་བྱེད་པའི་རང་བཞིན་ནམ། རྒྱུ་བསྟན་པའི་ཕྱིར་དེའི་སྟེང་དུ་ཤེས་རབ་ཀྱི་གདོང་བསྟན་པའོ། །པདྨོ་ལས་སྐྱེས་པའི་རྩེ་མོ་ལྔ་ནི་སྲིད་པ་ལས་སྐྱེས་པའི་ཕུང་པོ་འམ། ས་ལ་སོགས་པའི་འབྱུང་བ་ལྔ་རྣམ་པར་དག་པའི་ཡེ་ཤེས་ལྔའི་ངོ་བོ་དེ་བཞིན་གཤེགས་པ་ལྔའོ། །ཕྱོགས་ཀྱི་རྩེ་མོ་རྣམས་དབུས་ཀྱི་རྩེ་མོ་ལ་ཕྱོགས་པ་ནི་ཕུང་པོ་དང༌། ཁམས་དང༌། སྐྱེ་མཆེད་ལ་སོགས་པའི་ཆོས་ཐམས་ཅད་སེམས་ལས་ཕྱི་རོལ་ཏུ་མེད་དེ། སེམས་ཀྱི་ངོ་བོ་གཟུང་བ་དང་འཛིན་པའི་རྟོག་པས་སྟོང་པ་རང་རིག་པའི་ཡེ་ཤེས་ཏེ། དེ་བཞིན་གཤེགས་པའི་དབུགས་དབྱུང་བའོ། །རྭ་རྣམས་ལ་མེ་ཏོག་གསུམ་གྱིས་མཚན་པ་ནི་རྣམ་པར་ཐར་པའི་སྒོ་གསུམ་སྟེ། སེམས་ཉིད་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པས་སེམས་ཉིད་རང་བཞིན་མེད་པ་སྟེ། རྡོ་རྗེ་འཆང་གི་དབུགས་དབྱུང་བའོ། །དེ་ལྟ་བུའི་དྲིལ་བུ་སློབ་མའི་ལག་ཏུ་གཏོད་པ་ནི་རྗོད་པར་བྱེད་པའི་སྒྲ་དང༌། ཆོས་ཉིད་རྟོགས་པར་བྱེད་པའི་རྒྱུར་སྟེར་བའོ། །མིང་གི་དབང་བསྐུར་བ་ནི་རྣམ་པར་སྣང་མཛད་ཀྱི་ངོ་བོ། ཆོས་ཀྱི་དབྱིངས་ཀྱི་ཡེ་ཤེས་ཀྱི་རང་བཞིན་ཏེ། ཆོས་ཐམས་ཅད་སྒྲོར་མ་བཏགས་པ་དང༌། མིང་མེད་པ་མཚོན་པར་བྱེད་པའི་ཕྱིར་སྔར་གྱི་མིང་དོར་བའོ། །ཕྱིས་ཀྱི་མིང་འདོགས་པ་ནི་མེ་ཏོག་གར་ལྟུང་བའི་རང་གི་རིགས་ཀྱི་ལྷ་ལས་མིང་དྲས་ནས་འདོགས་པ་སྟེ། བླ་ན་མེད་པའི་བྱང་ཆུབ་ཀྱི་གོ་འཕང་ལ་འོས་པའམ། སྐལ་བ་དང་ལྡན་ནོ་ཞེས་བྱ་བའོ། །དེ་ལྟར་དབང་ལྔ་པོ་དེ་དག་ནི་དེ་བཞིན་གཤེགས་པ་ལྔའི་ངོ་བོ་ཡིན་པས་རིགས་ལྔའི་དབང་ཞེས་བྱའོ། །དེ་བཞིན་གཤེགས་པ་ལྔ་དང་ཡེ་ཤེས་ལྔའི་རང་བཞིན་གྱིས་མ་རིག་པ་བཀག་ནས་རིག་པའི་ངོ་བོར་བྱས་པས་ན་རིགས་པའི་དབང་ལྔ་ཞེས་བྱའོ། །རྗེས་སུ་གནང་བ་དང༌། དེ་ནས་གཞན་ཡང་དྲུག་པ་ནི་རྡོ་རྗེ་སེམས་དཔའི་དབང་ཞེས་བཤད་པར་བྱ་སྟེ། དེ་ལ་རྡོ་རྗེའི་རིགས་ཀྱི་དམ་ཚིག་ནི། རྡོ་རྗེ་ནི་གཉིས་སུ་མེད་པའི་ཡེ་ཤེས་ཟུང་དུ་འཇུག་པ་བརྗོད་པར་བྱ་བ་ཡིན་པས། །ཁྱོད་ཀྱིས་ནམ་ཡང་མི་འབྲལ་བར་བྱ་ཞིང་རྟོགས་པར་བྱ་བ་ནི་དམ་ཚིག་གོ །དྲིལ་བུའི་རིགས་ཀྱི་དམ་ཚིག་ནི། དྲིལ་བུ་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་རང་བཞིན་ཏེ། རྗོད་པར་བྱེད་པ་ཡིན་པས་ཁྱོད་ཀྱིས་སེམས་ཅན་རྣམས་ལ་བསྒྲག་པར་བྱའོ་ཞེས་རྟོགས་པར་བྱ་བ་ནི་དམ་ཚིག་གོ །ཕྱག་རྒྱའི་རིགས་ཀྱི་དམ་ཚིག་ནི། རང་ཉིད་ཡི་དམ་གྱི་ལྷའི་ངོ་བོར་རྟོགས་པར་བྱ་བ་ནི་དམ་ཚིག་གོ །དེ་དག་ནི་རིགས་གསུམ་གྱི་དམ་ཚིག་གོ །སྣོད་དུ་བྱ་བ་ནི། དཀྱིལ་འཁོར་གྱི་དེ་ཁོ་ན་ཉིད་དང༌། དཀྱིལ་འཁོར་གྱི་རྣམ་པར་དག་པ་དང༌། ལྷའི་དེ་ཁོ་ན་ཉིད་དང༌། ལྷའི་རྣམ་པར་དག་པ་དང༌། སློབ་དཔོན་གྱི་ལས་དང༌། དཀྱིལ་འཁོར་སྒྲུབ་པའི་ཐབས་དང༌། བཟའ་བ་ལ་སོགས་པའི་དམ་ཚིག་གོ །རྗེས་སུ་གནང་བ་ནི། སེམས་ཅན་ཀུན་ལ་ཕན་པའི་ཕྱིར། །སེམས་ཅན་ཀུན་ལ་ཐམས་ཅད་དུ། །ཇི་ལྟར་འདུལ་བ་སྣ་ཚོགས་ལ། །ཆོས་ཀྱི་འཁོར་ལོ་བསྐོར་བར་གྱིས། །ཁྱོད་ཀྱིས་སེམས་ཅན་ཐམས་ཅད་ལ་ཆོས་བཤད་པ་དང༌། དབང་བསྐུར་བར་གྱིས་ཤིག་པ་ལ་སོགས་པའི་གནང་བ་སྟེ། དེ་དག་བྱ་བའི་སྐལ་བ་དང་ལྡན་པར་རྟོགས་པར་བྱ་བའོ། །རྡོ་རྗེའི་བརྟུལ་ཞུགས་ཀྱི་དབང་ནི། ཕྱི་རོལ་གྱི་དཀའ་ཐུབ་ཀྱི་བརྟུལ་ཞུགས་སྤངས་ཏེ། གཉིས་སུ་མེད་པ་འདི་ནི་ཁྱོད་ཀྱི་བརྟུལ་ཞུགས་ཡིན་པས་ཟུང་ཞིག་པའི་དོན་དུ་རྡོ་རྗེ་སྟེར་བའོ། །ལུང་བསྟན་པ་ནི། ཁྱོད་ཉིད་རྡོ་རྗེ་སེམས་དཔའ་སྟེ། །སངས་རྒྱས་ཀུན་དང་མཚུངས་པའོ། །ཞེས་བྱ་བ་ཁོང་དུ་ཆུད་པར་བྱའོ། །དབུགས་དབྱུང་བ་ནི། འདི་ནས་བཟུང་ནས་སླར་ངན་སོང་དུ་མི་ལྟུང་ངོ་ཞེས་བྱ་བའོ། །དྲུག་པོ་འདི་དག་ནི་རྡོ་རྗེ་སེམས་དཔའི་ངོ་བོ་ཡིན་པས་ན་རྡོ་རྗེ་སེམས་དཔའི་དབང་ཞེས་བྱའོ། །བུམ་པའི་བྱ་བ་ཐམས་ཅད་ལ་འཇུག་པ་ཡིན་པས་ན་བུམ་པའི་དབང་ཞེས་བྱའོ། །སླར་ངན་སོང་དུ་མི་སྐྱེ་བས་ན་ཕྱིར་མི་ལྡོག་པའི་དབང་ཞེས་བྱའོ། །ཆོས་བཤད་པ་ལ་སོགས་པའི་སྐལ་པ་དང་ལྡན་པས་ན་སློབ་དཔོན་གྱི་དབང་ཞེས་བྱའོ། །ཡེ་ཤེས་ལྔའམ། རིགས་ལྔའི་ངོ་བོར་ལུས་དག་པར་བྱེད་པས་ན་ལུས་རྣམ་པར་དག་པ་ཞེས་བྱའོ། །དེ་དག་གིས་ནི་ཕྱི་བསྐྱེད་པའི་རིམ་པ་ལ་རྡོ་རྗེ་སློབ་དཔོན་གྱི་དབང་མདོར་བསྡུས་ཏེ་བསྟན་པའོ། །ད་ནི་གཞན་ཡང་ལྷའི་སྐུའི་སྒོ་ནས་རྟོགས་པར་བྱ་བ་ནི། ཕུང་པོ་ལ་སོགས་པའི་ཀུན་ཏུ་བརྟགས་པ་རྣམས་གཞན་དབང་ལྷའི་ངོ་བོ་སྟེ། དེའང་འདི་སྐད་དུ། མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔར་ནི་རབ་ཏུ་གྲགས། །ཁམས་དང་སྐྱེ་མཆེད་ཐམས་ཅད་ནི། །བྱང་ཆུབ་སེམས་དཔའི་དཀྱིལ་འཁོར་མཆོག །ཅེས་གསུངས་པས་ན་ཕུང་པོ་ལྔ་ནི་སངས་རྒྱས་ལྔའི་ངོ་བོ་ཡིན་ཏེ། དེ་ལ་གཟུགས་ཀྱི་ཕུང་པོ་ནི་རྣམ་པར་སྣང་མཛད་དོ། །ཚོར་བའི་ཕུང་པོ་ནི་རིན་ཆེན་འབྱུང་ལྡན་ནོ། །འདུ་ཤེས་ཀྱི་ཕུང་པོ་ནི་འོད་དཔག་ཏུ་མེད་པའོ། །འདུ་བྱེད་ཀྱི་ཕུང་པོ་ནི་དོན་ཡོད་གྲུབ་པའོ། །རྣམ་པར་ཤེས་པའི་ཕུང་པོ་ནི་མི་བསྐྱོད་པ་ཞེས་བྱ་སྟེ། ཕུང་པོ་ལ་སོགས་པར་འཛིན་པའི་ཞེན་པ་སྤང་བའི་ཕྱིར་ཀུན་བརྟགས་ཕུང་པོ་ལྔ་ལ་གཞན་དབང་དེ་བཞིན་གཤེགས་པ་ལྔའི་རྒྱས་གདབ་སྟེ། དེའང༌། གང་ལ་གང་གི་རྒྱས་བཏབ་པ། །དེ་ཡང་དེ་ཡི་ངོ་བོར་འགྲོའོ། །ཞེས་བྱ་བས། ཕུང་པོ་ལྔ་ལ་དེ་བཞིན་གཤེགས་པ་ལྔའི་རྒྱས་བཏབ་པའི་དུས་ན་ཕུང་པོ་ལྔར་འཛིན་པའི་ཞེན་པ་དང་བྲལ་ཏེ། དེ་བཞིན་གཤེགས་པ་ལྔར་རྟོགས་པར་བྱེད་དོ། །དེ་བཞིན་གཤེགས་པ་ལྔའང་ཐ་དད་པ་མ་ཡིན་ཏེ། རྣམ་པར་སྣང་མཛད་ནི་སྐུ། འོད་དཔག་ཏུ་མེད་པ་ནི་གསུང༌། མི་བསྐྱོད་པ་ནི་ཐུགས། རིན་ཆེན་འབྱུང་ལྡན་ནི་ཡོན་ཏན། དོན་ཡོད་གྲུབ་པ་ནི་ཕྲིན་ལས་སོ། །དེ་ལྟར་ཐ་དད་པ་མ་ཡིན་པ་ལ་ཐ་དད་དུ་གཞན་དབང་ལྷའི་རྣམ་པར་འཛིན་པའི་ཞེན་པ། བཟློག་པའི་ཕྱིར་དང༌། རྣམ་པར་རིག་པ་ཙམ་དུ་རྟོགས་པར་བྱ་བའི་ཕྱིར་བཞི་ལ་མི་བསྐྱོད་པའི་རྒྱས་གདབ་པ་སྟེ། དེའང༌། གང་དང་གང་ལ་རྒྱས་བཏབ་པ། །དེ་དང་དེ་ཡི་ངོ་བོར་འགྲོ། །ཞེས་གསུངས་པས། རྣམ་པར་སྣང་མཛད་ལ་སོགས་པ་བཞི་ལ་མི་བསྐྱོད་པ་རྣམ་པར་ཤེས་པའི་ཕུང་པོ་ཆོས་ཀྱི་དབྱིངས་ཀྱི་ཡེ་ཤེས་ཀྱི་རྒྱས་བཏབ་པས། གཞན་དབང་ལྷར་འཛིན་པའི་ཞེན་པ་སྤངས་ནས། གཟུང་བ་དང་འཛིན་པའི་རྟོག་པ་སྤངས་ཏེ། དེ་གཟུང་བ་དང་འཛིན་པའི་རྟོགས་པས་སྟོང་པའི་སྟོང་པ་ཡོངས་སུ་གྲུབ་པས་སེམས་ཉིད་རང་རིག་པར་རྟོགས་པ་སྟེ། དེ་བཞིན་གཤེགས་པའི་དབུགས་དབྱུང་བའོ། །དེ་ལ་དེ་བཞིན་གཤེགས་པ་རྣམ་པར་སྣང་མཛད་དང་རིན་ཆེན་འབྱུང་ལྡན་ལ་སོགས་པ་དང༌། ཕུང་པོ་དང༌། ཁམས་དང༌། སྐྱེ་མཆེད་ལ་སོགས་པར་འཛིན་ཅིང༌། རྟོག་པས་སྐྱོ་ཞིང་དུབ་པས་སྡུག་བསྔལ་བར་གྱུར་པ་རྣམས་མི་བསྐྱོད་པ་སེམས་ཀྱི་ངོ་བོར་རང་རིག་པར་རྟོགས་པར་བྱ་སྟེ། རྟོགས་པ་དང་གཟུང་འཛིན་གྱི་ཞེན་པ་མེད་པར་ངལ་སོས་པའམ། དབུགས་དབྱུང་བས་ན་དེ་བཞིན་གཤེགས་པའི་དབུགས་དབྱུང་བ་ཞེས་བྱའོ། །དེའང་གཟུང་བ་དང་འཛིན་པའི་རྣམ་པར་རྟོག་པ་མེད་ཀྱང༌། རང་རིག་པ་ཙམ་དུ་འཛིན་པའི་ཞེན་པ་ཡོད་པས། རྣམ་པར་རྟོག་པའི་ཟུག་རྔུ་ལ་ཁྱད་པར་མེད་དེ། དཔེར་ན་ལྕགས་ལས་བྱས་པའི་སྒྲོག་དང་གསེར་ལས་བྱས་པའི་སྒྲོག་གཉིས་རྒྱུ་ལ་ཁྱད་པར་ཡོད་ཀྱང༌། འཆིང་བ་ལ་ཁྱད་པར་མེད་དོ། །དེ་བཞིན་དུ་ཕྱི་རོལ་ན་འཛིན་པ་དང་ནང་སེམས་ཉིད་རང་རིག་པར་འཛིན་པ་ལ་བཟང་ངན་ཡོད་ཀྱང༌། མངོན་པར་ཞེན་པའི་རྣམ་པར་རྟོག་པའི་ཟུག་རྔུ་ལ་ཁྱད་པར་མེད་པས། དེ་ཉིད་ཀྱི་ཞེན་པ་སྤང་བའི་ཕྱིར་རྣམ་པར་ཤེས་པའི་ཕུང་པོའི་རང་བཞིན་མི་བསྐྱོད་པ་ལ་རྡོ་རྗེ་སེམས་དཔའི་རྒྱས་གདབ་སྟེ། དེའང༌། གང་དང་གང་གི་རྒྱས་བཏབ་པས། །དེ་དང་དེ་ཡི་ངོ་བོར་འགྲོ། །ཞེས་གསུངས་ཏེ། རྡོ་རྗེ་སེམས་དཔའ་སྟོང་པ་ཉིད་ཀྱིས་མི་བསྐྱོད་པ་ལ་རྒྱས་བཏབ་པས་སེམས་ཉིད་ཀྱང་སྟོང་པ་ཉིད་དུ་རྟོགས་པར་བྱའོ། །དེའང་འདི་སྐད་དུ། སྙིང་པོ་བརྟན་ཞིང་ཁོང་སྟོང་མེད། །མི་ཆོད་མི་ཕྱེད་མཚན་ཉིད་ཅན། །མི་འཇིག་པ་དང་མི་ཉམས་པས། །སྟོང་པ་རྡོ་རྗེ་ཞེས་བརྗོད་དོ། །ཞེས་གསུངས་སོ། །རྡོ་རྗེ་སེམས་དཔའ་སྟོང་པ་ཉིད་ཀྱིས་ནི་རྟག་པའི་མཐའ་བསལ། མི་བསྐྱོད་པས་ནི་ཆད་པའི་མཐའ་བསལ་ཏེ། ཟུང་དུ་འཇུག་པ་ནི་རྡོ་རྗེ་འཆང་གི་དབུགས་དབྱུང་བའོ། །སེམས་ཉིད་རང་རིག་པར་ཞེན་པའི་རྟོག་པའི་རྟོག་པ་ཉིད་དམ། རང་གཞན་མེད་པར་བྱས་ཏེ་དབུགས་དབྱུང་བ་ལ་རྡོ་རྗེ་འཆང་གི་དབུགས་དབྱུང་བ་ཞེས་བྱའོ། །ཕྱི་བསྐྱེད་པའི་རིམ་པ་སྟེ། དབང་པོ་ཐ་མ་མདོར་བསྟན་པའོ། །དེ་ནས་གཞན་ཡང་ཟབ་མོ་བསྐྱེད་པའི་རིམ་པ་ལ་གསང་བའི་དབང་གིས་ངག་རྣམ་པར་དག་པར་བྱེད་པ་བསྟན་པར་བྱ་སྟེ། དེ་ལ་གསང་བའི་དབང་ནི་དང་པོར་སློབ་དཔོན་གྱི་གསང་བའོ། །ཡུམ་དང་གཉིས་བསྐྱེད་པའི་རིམ་པ་ལྷའི་ང་རྒྱལ་དུ་བྱས་ནས། མཁའ་དང་གསང་བ་བྱིན་གྱིས་བརླབས་ནས་སྙོམས་པར་འཇུག་སྟེ། རང་གི་སྙིང་གའི་ས་བོན་ལས་འོད་ཟེར་སྤྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་ཤིང༌། དེ་ཉིད་དུ་ཐིམ་པ་ལས་འོད་དུ་ཞུ་བ་གཉིས་ལས་བྱུང་བའི་བྱང་ཆུབ་ཀྱི་སེམས་སློབ་མ་ལ་སྦྱིན་པར་བྱ་བའོ། །དེ་ལ་གསང་བའི་དབང་ལ་གཉིས་ཏེ། རྗེ་བཙུན་གྱི་གསང་བའི་དབང་དང༌། རྗེ་བཙུན་མའི་གསང་བའི་དབང་ངོ༌། །རྗེ་བཙུན་གྱི་གསང་བའི་དབང་ནི་བྱང་ཆུབ་ཀྱི་སེམས་རྡོ་རྗེ་ལས་ལྕེས་བླང་བར་བྱའོ། །རྗེ་བཙུན་མའི་གསང་བའི་དབང་ནི་བྱང་ཆུབ་ཀྱི་སེམས་པདྨ་ལས་ལྕེས་བླང་བར་བྱའོ། །དེ་ལའང་འདི་སྐད་དུ། ལག་ཏུ་བླང་བར་མི་བྱ་ཞིང༌། །ཉ་ཕྱིས་དུང་ཆོས་དག་ཏུ་མིན། །མི་འཆི་ལྕེ་ཡིས་བླང་བར་བྱའོ། །ཞེས་སོ། །དེ་བས་ན་ལྕེ་ཁོ་ནས་བླང་བར་བྱའོ། །ངག་དག་པར་བྱེད་པ་ནི། དེ་བཞིན་གཤེགས་པ་ཐམས་ཅད་འོད་དུ་ཞུ་བའི་བྱང་ཆུབ་ཀྱི་སེམས་སློབ་མའི་ལྕེ་ལ་བཞག་པས། ཞི་རྒྱས་ལ་སོགས་པའི་སྔགས་རྣམས་ནུས་པ་དང་ལྡན་ཞིང་གྲུབ་པར་བྱེད་པའམ། བཟའ་བྱ་དང་བཟའ་བྱ་མ་ཡིན་པའི་རྟོག་པ་དང༌། བཏུང་བྱ་དང་བཏུང་བྱ་མ་ཡིན་པའི་རྟོག་པ་བཅོམ་སྟེ། རང་བཞིན་མེད་པར་བྱེད་པའོ། །གསང་བ་ནི་ཐབས་དང་ཤེས་རབ་གཉིས་ཀྱི་གསང་བ་ལས་བྱུང་བས་ན་གསང་བའི་དབང་ངོ༌། །འདིའི་དོན་ནི་གཉིས་ཀྱི་སྙིང་པོ་བྱིན་པས་ཐབས་དང་ཤེས་རབ་ཀྱི་རང་བཞིན་གཉིས་སུ་མེད་པ་འབྱིན་ནོ། །ཞེས་རྟོགས་པར་བྱའོ། །ད་ནི་དེ་བཞིན་གཤེགས་པའི་དབུགས་དབྱུང་བའི་ཟབ་མོ་བསྐྱེད་པའི་རིམ་པ་དང༌། རྫོགས་པའི་རིམ་པ་ལ་སོགས་པ་བསྟན་པའི་ཕྱིར་རིམ་པ་ལྔའང་རིམ་པ་བཞི་རུ་འདུས་ཏེ། ལས་ཀྱི་ཕྱག་རྒྱ་དང༌། ཆོས་ཀྱི་ཕྱག་རྒྱ་དང༌། ཕྱག་རྒྱ་ཆེན་པོ་དང༌། དམ་ཚིག་གི་ཕྱག་རྒྱའོ། །དེ་ལ་དབང་པོ་རབ་ཀྱི་དབང་དུ་བྱས་ནས་ལས་ཀྱི་ཕྱག་རྒྱ་ལ་རིམ་པ་གཉིས་སུ་འདུས་ཏེ། ལས་ཀྱི་ཕྱག་རྒྱའི་དུས་སུ་ཐ་མལ་པའི་འདུ་ཤེས་ཀྱིས་མ་གསུངས་པས། ལྷའི་ངོ་བོར་བསྒོམ་ཞིང་མཁའ་གསང་བྱིན་གྱིས་བརླབ་པ་ནི་ཕྱི་བསྐྱེད་པའི་རིམ་པའོ། །དེ་ནས་བོ་ལ་དང་ཀཀྐོ་ལ་སྲུབ་ཅིང་བསྲུབས་པའི་སྦྱོར་བས་དེ་བཞིན་གཤེགས་པའི་དབུགས་དབྱུང་བའམ། རྡོ་རྗེ་འཆང་གི་དབུགས་དབྱུང་བའང་རུང་སྟེ། ལྷན་ཅིག་སྐྱེས་པའི་ཡེ་ཤེས་རང་རིག་པ་ཉམས་སུ་མྱོང་བ་ནི་ནང་ཟབ་མོ་བསྐྱེད་པའི་རིམ་པའོ། །དེ་ལྟར་ལས་ཀྱི་ཕྱག་རྒྱ་ལ་རིམ་པ་གཉིས་དང་ལྡན་པས་ན་རིམ་པ་བཞི་རུ་འདུས་ཏེ། ལས་ཀྱི་ཕྱག་རྒྱ་ནི་དཔེའོ། །ཆོས་ཀྱི་ཕྱག་རྒྱ་ནི་རྫོགས་པའི་རིམ་པ་སྟེ། ལམ་མོ། ཕྱག་རྒྱ་ཆེན་པོ་ནི་ཡོངས་སུ་རྫོགས་པའི་རིམ་པ་སྟེ། འབྲས་བུའོ། །དམ་ཚིག་གི་ཕྱག་རྒྱ་ནི་མཉམ་བཞག་དང༌། རྗེས་ཐོབ་དང༌། ཆོས་སྐུ་དང༌། གཟུགས་སྐུ་གཉིས་སུ་མེད་ཅིང་ཟུང་དུ་འཇུག་པར་སྟོན་པས་ན་ངོ་བོ་ཉིད་ཀྱི་རིམ་པ་སྟེ། གཞན་གྱི་དོན་དུ་འབྱུང་བའོ། །དེ་ལ་རེ་ཞིག་ལས་ཀྱི་ཕྱག་རྒྱས་ལུས་རྣམ་པར་དག་པར་བྱེད་པ་བསྟན་པར་བྱའོ། །དེ་ལ། ལས་ཀྱི་ཕྱག་རྒྱ་ལུས་ལས་འབྱུང༌། །ཆོས་ཀྱི་བྱག་རྒྱ་ངག་ལས་ཏེ། །ཕྱག་རྒྱ་ཆེན་པོ་ཡིད་ལས་སོ། །དམ་ཚིག་ཕྱག་རྒྱ་ཀུན་ཏུ་འགྲོ། །ཞེས་གསུངས་པ་ནི་ལུས་ཀྱི་ལས་སོ། །ཕྱག་རྒྱ་ནི་དེས་མཚོན་པར་བྱེད་པའོ། །ལས་ཀྱི་ཕྱག་རྒྱ་དེའང་གསུམ་སྟེ། དྲག་པོའི་དབང་དང༌། དབང་བསྐུར་ངན་པ་དང༌། ཡང་དག་པར་དབང་བསྐུར་བ་དང་གསུམ་མོ། །དེ་ལ་དྲག་པོའི་དབང་ནི་ཕྱི་རོལ་གྱི་བྱ་བ་འོ་བྱེད་པ་དང༌། འཁྱུད་པ་ལ་སོགས་པའི་ཆའི་སྐབས་སུ་གཟུང་བ་དང་འཛིན་པའི་རྟོག་པ་ཡོད་པ་ལ་རྣམ་པར་སྣ་ཚོགས་ཀྱི་སྐད་ཅིག་མ་སྟེ། དགའ་བའོ། །དེ་ལ་སྲུབ་པ་དང་བསྲུབས་པའི་སྦྱོར་བ་ལས་ཕྱི་གཟུང་བའི་རྟོག་པས་སྟོང་པ་ཉིད་ལ། ནང་འཛིན་པའི་ཤེས་པ་ནི་རྣམ་པར་སྨིན་པའི་སྐད་ཅིག་མ་སྟེ། མཆོག་ཏུ་དགའ་བའོ། །བྱང་ཆུབ་ཀྱི་སེམས་ནོར་བུའི་གྲོང་དུ་ཕྱིན་པ་ལས་གཟུང་འཛིན་གྱིས་སྟོང་པའི་ཤེས་པ་ཡོངས་སུ་གྲུབ་པ་ནི་རྣམ་པར་ཉེད་པའི་སྐད་ཅིག་མ་སྟེ། དགའ་བྲལ་ལོ། །དེ་ནས་བྱང་ཆུབ་ཀྱི་སེམས་ལྟུང་བ་ལས་གཟུང་འཛིན་གྱི་ཤེས་པ་རྟོག་པ་དང་བཅས་པ་ནི་མཚན་ཉིད་དང་བྲལ་བའི་སྐད་ཅིག་མ་སྟེ། ལྷན་ཅིག་སྐྱེས་པའི་དགའ་བའོ། །འདིར་ཡང༌། བཞི་པ་དེ་ཡང་དེ་བཞིན་ནོ། །ཞེས་བྱ་བས། རྟོག་པ་དང་བཅས་པའང་མི་རྟོག་པ་དེ་བཞིན་ཉིད་དུ་ཤེས་པར་བྱའོ་ཞེ་ན། འོ་ན་དེ་ལྟ་ན། མཆོག་དང་དགའ་བྲལ་དབུས་སུ་ནི། །མཚོན་བྱ་ཤེས་ནས་བརྟག་པར་གྱིས། །ཞེས་གསུངས་པ་ནི་མཆོག་ཏུ་དགའ་བ་དང་དགའ་བྲལ་གྱི་དབུས་སུ་ནི་ལྷན་ཅིག་སྐྱེས་པའི་དགའ་བ་མཚོན་ནས་འདོད་པའོ། །དེས་ན་ཁྱོད་ཀྱི་གཞུང་དང་འགལ་ལོ། །དེའང་དྲག་པོའི་གཞུང་གིས་འདི་ལྟར་འདོད་དེ། སྒྲའི་ངེས་པར་གཟུང་བའི་དྲུག་པས་གཉིས་ཀྱི་བར་ན་གང་གཙོ་བོར་གྱུར་པ་གཟུང་བ་སྟེ། མཆོག་ཏུ་དགའ་བ་དང་དགའ་བྲལ་གཉིས་ཀྱི་ནང་ངམ། དབུས་ན་གཙོ་བོར་གྱུར་པ་ནི་དགའ་བྲལ་ལོ། །དེ་བས་ན་དགའ་བྲལ་ཉིད་གཙོ་བོ་ཡིན་ནོ་ཞེ་ན། མཆོག་དགའི་མཐའ་དང་དགའ་བྲལ་དབུས། །སྟོང་དང་སྟོང་མིན་ཧེ་རུ་ཀ །ཞེས་གསུངས་པས། ལྷན་ཅིག་སྐྱེས་པ་ནི་མཆོག་ཏུ་དགའ་བ་དང་དགའ་བྲལ་གཉིས་ཀྱི་དབུས་སུ་གནས་པར་ཤེས་པར་བྱའོ། །ཡང་དྲག་པོའི་སྦྱོར་བའི་གཞུང་གིས་དེ་ལྟ་བུ་ནི་མ་ཡིན་ཏེ། འདིར་ཡང་མཆོག་ཏུ་དགའ་བའི་མཐའ་མ་ལྷན་ཅིག་སྐྱེས་པ་ལ་ལྟོས་ནས་དང་པོ་དགའ་བྲལ་ཏེ། དེས་ན་དགའ་བྲལ་ཡང་ཡིན་ལ། དང་པོའང་ཡིན་ནོ་ཞེ་ན། འོ་ན། ཡང༌། ལྷན་ཅིག་སྐྱེས་པའི་རང་བཞིན་མཆོག །མཐར་དགའ་དང་པོ་ཉིད་དང་ནི། །མུན་པ་ལ་ནི་མར་མེ་ལྟར། །དེ་བཞིན་བུས་ཀྱང་ཡིད་ཆེས་གྱིས། །ཞེས་གསུངས་པ་ནི་ལྷན་ཅིག་སྐྱེས་པ་རྡོ་རྗེ་འཆང་གི་རང་བཞིན་ནམ། ངོ་བོ་སྟེ། དཔེར་ན་མར་མེས་མུན་པ་བཅོམ་ནས་གསལ་བར་བྱས་པ་བཞིན་དུ། མཚོན་བྱེད་དཔེའི་ལྷན་ཅིག་སྐྱེས་པས་མ་རིག་པའི་མུན་པ་བཅོམ་སྟེ། མཚོན་བྱ་དོན་གྱི་ལྷན་ཅིག་སྐྱེས་པ་གསལ་བར་བྱེད་པ་ནི་མཆོག་ཏུ་དགའ་བའི་མཐའ་མ་དགའ་བྲལ། དགའ་བྲལ་གྱི་དང་པོར་ལྷན་ཅིག་སྐྱེས་པ་ཤེས་པར་བྱའོ། ། གཞན་ཡང༌། འཁྱུད་དང་འོ་བྱེད་ལ་སོགས་པ། །སྣ་ཚོགས་རྣམ་པས་སྣ་ཚོགས་བཤད། །རྣམ་པར་སྨིན་པ་དེ་ལས་བཟློག །བདེ་བའི་ཡེ་ཤེས་ཟ་བ་ཉིད། །བདག་གིས་བདེ་བ་ཟོས་པ་ཡིས། །དོད་ནི་རྣམ་པར་ཉེད་པར་བརྗོད། མཚན་ཉིད་བྲལ་བ་གསུམ་ལས་གཞན། །ཆགས་དང་ཆགས་བྲལ་རྣམ་པར་སྤངས། །ཞེས་གསུངས་པའི་ཚིག་གིས་ནི་གོང་དུ་གསུངས་པའི་ལྷན་ཅིག་སྐྱེས་པ་ཐོས་པ་ནི་ཉམས་སུ་མྱོང་བ་སྟེ། ཕྱིས་བཞི་པ་དགའ་བྲལ་གྱི་དུས་ན་དོད་ནི་གོང་མ་ལ་རྟོག་ཅིང་དཔྱོད་པ་སྟེ། རྟོག་པ་ཉིད་ཡིན་གྱི། མི་རྟོག་པར་ནི་གྲུབ་པ་མ་ཡིན་ནོ། །ཡང་དྲག་པོའི་སྦྱོར་བའི་གཞུང་གིས་རྣམ་པར་ཉེད་པ་ཉིད་རྟོག་པ་དང་བཅས་པ་ཡིན་ཡང་གནོད་པར་མི་འགྱུར་ཏེ། བསྒྲུབ་པར་བྱ་བ་དགའ་བྲལ་ནི་མི་རྟོག་པ་ཡིན་ནོ་ཞེ་ན། ཡང་འདི་སྐད་དུ། སྣ་ཚོགས་དང་པོ་དགའ་བ་ཉིད། །རྣམ་སྨིན་ལ་ནི་མཆོག་དགའ་ཉིད། །རྣམ་ཉེད་དགའ་འབྲལ་དགའ་བ་ཉིད། །མཚན་བྲལ་ལྷན་ཅིག་སྐྱེས་པ་ཉིད། །ཅེས་གསུངས་པ། དེས་ན་དགའ་བྲལ་ནི་རྣམ་པར་ཉེད་པའི་སྐད་ཅིག་མ་ཉིད་དུ་གསུངས་སོ། །རྣམ་པར་ཉེད་པ་རྟོག་པ་དང་བཅས་པ་ཡིན་པས་དགའ་བྲལ་ཡང་རྟོག་པ་དང་བཅས་པ་ཡིན་པར་ཤེས་པར་བྱའོ། །དེ་བཞིན་དུ་གཞན་ཡང༌། དབང་པོ་དགའ་བ་འགྲོ་བའི་གཟུགས། །དེ་བཞིན་མཆོག་དགའ་འགྲོ་བ་ཉིད། །དགའ་བྲལ་དགའ་བ་འགྲོ་བ་ཉིད། །གསུམ་པ་ལྷན་ཅིག་སྐྱེས་པ་ཉིད། །ཅེས་བྱ་བའང་གནོད་པ་སྟོན་པ་སྟེ། འགྲོ་བ་ནི་འཁོར་བའོ། །འཁོར་བ་ནི་རྟོག་པའི་ངོ་བོ་འཁྲུལ་པ་ཡིན་པས་ན་དགའ་བྲལ་ཡང་རྟོག་པ་དང་བཅས་པ་ཉིད་དུ་གསལ་པོར་ངོ་ཤེས་པར་བྱའོ། ། དེས་ན་དྲག་པོའི་གཞུང་གིས་བསྒྲུབ་བྱ་དགའ་བྲལ་ཉིད་ཀྱང་ཉམས་པར་འགྱུར་རོ། །དེ་བས་ན་དགའ་བྲལ་གྱི་དགའ་བྲལ་ནི་རྒྱུད་ནས་གྲངས་ཀྱི་གསུམ་པ་ལ་བཤད་ཀྱང༌། དོན་གྱིས་བཞི་པ་ལ་གོ་བར་བྱའོ། །ལྷན་ཅིག་སྐྱེས་པ་ནི་གྲངས་ཀྱི་བཞི་པ་ལ་བཤད་ཀྱང༌། དོན་གྱིས་གསུམ་པ་ལ་རིག་པར་བྱའོ། །འོ་ན་ཅིའི་ཕྱིར་རྒྱུད་གང་ནས་ཀྱང་ཡང་དག་པར་དབང་བསྐུར་གྱི་རིམ་པ་ལྷན་ཅིག་སྐྱེས་པ་གསུམ་པ་ལ་མ་བཤད་པ་ཅིའི་ཕྱིར་ཞེ་ན། དེ་ནི་མ་ཡིན་ཏེ། གླེགས་བམ་ལ་མཁས་པ་ཕྱི་རོལ་པའི་མཁས་པ་རྣམས་བླ་མ་ལ་མི་ལྟོས་པར་སྒྲས་ཚིག་གཏན་ལ་ཕབ་སྟེ། ཚད་མའི་དོན་གཏན་ལ་ཕབ་ནས་སྔགས་ཀྱི་དོན་ཟབ་མོ་ལ་དབང་ཟ་བར་བྱེད་པ་དེ་རྣམས་དགག་པར་བྱ་བའི་ཕྱིར་རྒྱུད་དུ་དཀྲུགས་པའོ། །བླ་མ་ལ་མ་ལྟོས་ན་སྐྱོན་ཅིར་འགྱུར་ཞེ་ན། དེའང་འདི་སྐད་དུ། དངོས་གྲུབ་བླ་མའི་རྗེས་འབྲང་གསུངས། །ཞེས་བྱ་བ་དང༌། བླ་མ་མཉེས་བྱས་ཡང་དག་འདོད་པ་བླང༌། །ཞེས་བྱ་བའི་ཚིག་གིས་སོ། །དྲག་པོའི་སྦྱོར་བ་དགག་པ་བསྟན་པའོ། །དེ་ནས་གཞན་ཡང་དབང་བསྐུར་ངན་པ་བསྟན་པར་བྱ་སྟེ། དེ་ལ་ཕྱི་རོལ་གྱི་འོ་བྱེད་པ་དང་འཁྱུད་པ་ལ་སོགས་པ་ལས་གཟུང་བ་དང་འཛིན་པའི་རྟོག་པ་ཡོད་པ་ནི་རྣམ་པ་སྣ་ཚོགས་པའི་སྐད་ཅིག་མ་སྟེ། དགའ་བའོ། །དེ་ནས་བོ་ལ་དང་ཀཀྐོ་ལ་མཉམ་པར་སྦྱོར་བ་ལས་ཕྱི་གཟུང་བའི་རྟོག་པས་སྟོང་ལ། ནང་འཛིན་པའི་ངོ་བོ་ནི་རྣམ་པར་སྨིན་པའི་སྐད་ཅིག་མ་སྟེ། མཆོག་ཏུ་དགའ་བའོ། །རྡོ་རྗེ་ནོར་བུའི་དཀྱིལ་དུ་ཀུན་རྫོབ་ཀུནྡ་ལྟ་བུ་ལ་དོན་དམ་བདེ་བའི་རང་བཞིན་གྱིས་ཁྱབ་པའི་བྱང་ཆུབ་ཀྱི་སེམས་ཀྱིས་སླེབས་པར་གྱུར་པ་ལ། གཟུང་བ་དང་འཛིན་པས་སྟོང་པའི་སེམས་ཡོངས་སུ་གྲུབ་པར་རིག་པ་ཉིད་མཚན་ཉིད་དང་བྲལ་བའི་སྐད་ཅིག་མ་སྟེ། ལྷན་ཅིག་སྐྱེས་པའི་དགའ་བའོ། །དེ་ནས་བྱང་ཆུབ་ཀྱི་སེམས་ཁུ་བ་ལྷུང་བ་ལས་བདེ་བ་ཉམས་ཏེ། རྟོག་པ་དང་བཅས་པར་གྱུར་པ་ལས་གཟུང་འཛིན་གྱི་ཤེས་པ་ནི་རྣམ་པར་ཉེད་པའི་སྐད་ཅིག་མ་སྟེ། དགའ་བྲལ་གྱི་དགའ་བའོ། །བཞི་པ་དེ་ཡང་དེ་བཞིན་ནོ། །ཞེས་བྱ་བས་བཞི་པ་དགའ་བྲལ་རྟོག་བཅས་ཀྱང་གསུམ་པ་ལྷན་ཅིག་སྐྱེས་པ་མི་རྟོག་པ་བཞིན་དུ་ཤེས་པར་བྱའོ། །ཞེས་བྱ་བ་ནི་དེ་བཞིན་གཤེགས་པའི་དབུགས་དབྱུང་བ་སྟེ་ཟབ་མོ་བསྐྱེད་པའི་རིམ་པའོ། །དེ་བཞིན་གཤེགས་པའི་དབུགས་དབྱུང་བའང་རྣམ་པར་རིག་པ་ཙམ་དུ་འདོད་པ་སྟེ། དམན་པའོ། །ཅིའི་ཕྱིར་ཞེ་ན། ཕྱི་རོལ་པའི་གཞུང་ཞི་བ་དང༌། རིག་བྱེད་པའི་གཞུང་དང་མཐུན་པར་བྱེད་པའི་ཕྱིར་རོ། །ཅི་ཞི་བ་ལ་སོགས་པ་ལ་འདི་ལྟ་བུ་ཡོད་དམ་ཞེ་ན། ཡོད་དེ། ཞི་བ་ངེས་པར་བསྒྲག་པ་ལྷ་མོས་ཞུས་པ་ཞེས་བྱ་བའི་རྒྱུད་ལས། ལྷ་མོ་རིན་ཆེན་གྲོང་ཁྱེར་འདིར། །པདྨའི་ཟེའུ་འབྲུར་ཞུ་བར་འགྱུར། །མཉམ་འདུས་དྲག་པོ་ཞི་བ་མཆོག །དེ་ཉིད་ནུས་པ་མཆོག་གི་མཆོག །ཅེས་བྱ་བ་ལ་སོགས་པ་རྒྱས་པར་དབང་བསྐུར་བ་རྣམ་པར་ངེས་པ་ནས་གསུངས་སོ། །དེ་བས་ན་མུ་སྟེགས་པ་དང་ཐུན་མོང་གི་གྲུབ་མཐའ་དག་སྟེ། སངས་རྒྱས་པའི་གཞུང་ནི་མ་ཡིན་ནོ། །དེ་བས་ན་དབང་བསྐུར་བ་ངན་པའམ། དམན་པ་ཞེས་བྱའོ། །འོ་ན་ཡང་དག་པ་མ་ཡིན་ན་ཅིའི་ཕྱིར་དེ་བཞིན་གཤེགས་པའི་དབུགས་དབྱུང་བའི་དབང་བསྐུར་ངན་པ་བསྟན་ཞེ་ན། མ་ཡིན་ཏེ། འདི་ནི་སེམས་ཅན་ལས་དང་པོ་པ་བློ་དམན་པ་དྲང་བའི་དོན་དུ་བསྟན་པའོ། །དེ་བས་ན་དྲང་བའི་དོན་དུ་ཡིན་གྱི། ངེས་པའི་དོན་ནི་མ་ཡིན་ནོ། །དེ་ནས་གཞན་ཡང་ངེས་པའི་དོན་ཡང་དག་པའི་དབང་བསྐུར་བའི་རིམ་པ་རྡོ་རྗེ་འཆང་གི་དབུགས་དབྱུང་བ་བསྟན་པར་བྱ་སྟེ། ཐོག་མར་ཕྱི་རོལ་གྱི་འོ་བྱེད་པ་དང་འཁྱུད་པ་ནས་བརྩམས་ཏེ། བོ་ལ་དང་ཀཀྐོལ་མཉམ་པར་སྦྱོར་བས་སྲུབ་པ་དང་བསྲུབས་པའི་སྦྱོར་བའི་དུས་སུ་གཟུང་བ་དང་འཛིན་པར་རྟོག་པའི་ཤེས་པ་ནི་རྣམ་པ་སྣ་ཚོགས་པའི་སྐད་ཅིག་མ་སྟེ། དགའ་བ་དང་པོ་འོ། །དེའང་འདི་སྐད་དུ། ཨེ་ཡི་ཆ་ བྱད་བཟང་པོ་གང༌། །དབུས་སུ་བྃ་གྱིས་རྣམ་པར་བརྒྱན། །བདེ་བ་ཐམས་ཅད་ཀྱི་མི་གནས། །སངས་རྒྱས་རིན་ཆེན་ཟ་མ་ཏོག །ཅེས་གསུངས་པས། དགའ་བ་ཐམས་ཅད་ཆོས་ཀྱི་འབྱུང་གནས་སུ་ཤེས་པར་བྱ་བའི་ཕྱིར་འོ་བྱེད་འཁྱུད་པའི་བྱ་བ་གཅིག་པུ་ལ་དགའ་བ་ནི་མ་ཡིན་ནོ། །དེའང་འདོད་རྒྱལ་མ་ཡིན་ཏེ། ལུང་ལས་མདོར་བསྟན་པ་དང༌། རྒྱས་པར་བསྟན་པ་དང༌། རབ་ཏུ་རྒྱས་པར་བསྟན་པ་དང་གསུམ་གྱིས་ཤེས་པར་བྱའོ། །དེ་ལ་མདོར་བསྟན་པ་ནི། འཁྱུད་དང་འོ་བྱེད་ལ་སོགས་པ། །སྣ་ཚོགས་རྣམ་པས་སྣ་ཚོགས་བཤད། །ཅེས་བྱ་བ་ནི་འཁྱུད་པ་དང་འོ་བྱེད་པ་ནས་བརྩམས་ཏེ། དེ་ལ་ལ་སོགས་པའི་སྒྲས་བྷ་ག་དང་ལིངྒ་མཉམ་པར་སྦྱོར་བས་སྲུབ་པ་དང་བསྲུབས་པའི་སྦྱོར་བ་ནི་དགའ་བར་རིག་པར་བྱའོ། །འོ་ན་ཅི་སོགས་པའི་སྒྲས་མཉམ་པར་སྦྱོར་བ་ཇི་ལྟར་རྟོགས་པར་བྱ་ཞེ་ན། རྟོགས་པར་བྱ་བའི་ཕྱིར་རྒྱས་པར་བཤད་པ། ཤེས་རབ་བཅུ་དྲུག་ལོན་པ་ལ། །ལག་པ་དག་གིས་ཡང་དག་འཁྱུད། །རྡོ་རྗེ་དྲིལ་བུ་མཉམ་སྦྱོར་བ། །སློབ་དཔོན་དབང་དུ་རབ་ཏུ་བརྗོད། །ཅེས་གསུངས་པས། སློབ་དཔོན་གྱི་དབང་ནི་དགའ་བ་དང་པོ་སྟེ། རྡོ་རྗེ་དྲིལ་བུ་མཉམ་སྦྱོར་བ། །ཞེས་བྱ་བ་ནི་བོ་ལ་དང་ཀཀྐོ་ལ་མཉམ་པར་སྦྱོར་བའོ། །དེ་བས་ན་དགའ་བ་དང་པོའང་མཉམ་པར་སྦྱོར་བ་ལས་རྟོགས་པར་བྱའོ། །འོ་ན་ཅི་དགའ་བ་དང་པོ་སྒྲུབ་པར་བྱེད་པ་ལ་སློབ་དཔོན་གྱི་དབང་ཚིགས་སུ་བཅད་པས་ཇི་ལྟར་རྟོགས་པར་བྱ་ཞེ་ན། དེ་ཉིད་ཀྱི་ཕྱིར་རབ་ཏུ་རྒྱས་པར་བཤད་པ། སློབ་དཔོན་གསང་བ་ཤེས་རབ་དང༌། །བཞི་པ་ཡང་ནི་དེ་བཞིན་ནོ། །དབང་ནི་བཞི་ཡི་གྲངས་ཀྱིས་ནི། །དགའ་བ་ལ་སོགས་རིམ་ཤེས་བྱ། །ཞེས་གསུངས་པས། སློབ་དཔོན་གྱི་དབང་ནི་དགའ་བ་སྟེ། བོ་ལ་དང་ཀཀྐོ་ལ་མཉམ་པར་སྦྱོར་བ་ལས་རིག་པར་བྱའོ། །འོ་ན་ཆུའི་དབང་ལ་སོགས་པ་སློབ་དབོན་གྱི་དབང་དུ་བཤད་པ་དེ་དགོས་པ་མེད་པར་མི་འགྱུར་རམ་ཞེ་ན། མ་ཡིན་ཏེ། དེ་ནི་ཕྱི་བསྐྱེད་པའི་རིམ་པ་སྟེ། རྫོགས་པའི་རིམ་པ་མ་ཡིན་ནོ། །དེ་ནས་བྱང་ཆུབ་ཀྱི་སེམས་ཀུན་རྫོབ་ཀུནྡའི་ཁ་དོག་ལྟ་བུ་ལ། དོན་དམ་བདེ་བའི་རང་བཞིན་གྱིས་རྡོ་རྗེ་ནོར་བུའི་དཀྱིལ་ན་གནས་པ་ལ་གཟུང་བ་དང་འཛིན་པས་སྟོང་པའི་ཤེས་པ། རང་རིག་པར་ཡོངས་སུ་གྲུབ་པ་ཉམས་སུ་མྱོང་བ་ནི་རྣམ་པར་སྨིན་པའི་སྐད་ཅིག་མ་ལ་མཆོག་ཏུ་དགའ་བ་འགྲུབ་པའོ། །དེའང་མདོར་བསྟན་པ་དང་རྒྱས་པར་བཤད་པ་གཉིས་ཀྱིས་རྟོགས་པར་བྱའོ། །དེ་ལ་མདོར་བསྟན་པ་ནི། རྣམ་པར་སྨིན་པ་དེ་ལས་བཟློག །བདེ་བའི་ཡེ་ཤེས་ཟ་བ་ཉིད། །ཅེས་གསུངས་པས། རྣམ་པར་སྨིན་པ་དེ་ལས་བཟློག་པ་སྟེ། དེ་ཞེས་བྱ་བ་ནི་རྣམ་པ་སྣ་ཚོགས་པ་སྟེ། གཟུང་འཛིན་ནོ། །གཟུང་འཛིན་ལས་བཟློག་པ་ནི་གཟུང་འཛིན་གྱིས་སྟོང་པ་ཡོངས་སུ་གྲུབ་པ་རང་རིག་པའི་རྣམ་པར་སྨིན་པའི་སྐད་ཅིག་མ་སྟེ། མཆོག་ཏུ་དགའ་བའོ། །འོན་ཏེ་འདིའང་རྣམ་པར་སྨིན་པའི་སྐད་ཅིག་མ་སྟེ། མཆོག་ཏུ་དགའ་བ་ནི་མ་ཡིན་ནོ་ཞེ་ན། མཆོག་ཏུ་དགའ་བ་རྟོགས་པར་བྱ་བའི་ཕྱིར་རྒྱས་པར་བཤད་པ། མཆོག་ཏུ་དགའ་བ་ཡང་དག་འཐོབ། །སྣ་ཚོགས་སྤངས་པའི་སྐད་ཅིག་ལ། །སྟོན་པས་སྨྲས་པ་སེམས་དཔའ་ཆེ། །བདེ་བ་ཆེན་པོ་རྣམ་པར་གཟུང༌། །ཞེས་གསུངས་པ་ནི་སྣ་ཚོགས་སྤངས་པ་ཡིན་ཏེ། །སྣ་ཚོགས་ནི་རྣམ་པ་སྣ་ཚོགས་སོ། །དེ་སྤངས་པའི་སྐད་ཅིག་མ་ནི་རྣམ་པར་སྨིན་པ་སྟེ། མཆོག་ཏུ་དགའ་བའོ། །ད་ནི་ལྷན་ཅིག་སྐྱེས་པ་བསྟན་པའི་ཕྱིར། རྒྱུད་ཆེན་སྒྱུ་འཕྲུལ་དྲྭ་བ་ལས། བཅུ་དྲུག་ཕྱེད་ཕྱེད་ཐིག་ལེ་ཅན། །ཡན་ལག་མེད་པའི་རྩིས་ལས་འདས། །ཞེས་གསུངས་ཏེ། བདེ་བ་ཆེན་པོའི་འཁོར་ལོ་ན་ཡི་གེ་ཧཾ་འོད་དུ་ཞུ་ནས་བཅུ་དྲུག་གི་ཕྱེད་བརྒྱད། བརྒྱད་ཀྱི་ཕྱེད་ཐིག་ལེ་བཞི་སྟེ། གཉིས་ཀཀྐོ་ལར་ལྷུང་ནས། གཉིས་རིགས་ཀྱི་བདག་པོའི་ཁ་དང་མཛེས་མའི་སྤྱི་བོ་ན་མཉམ་པར་གནས་སོ། །དེའང་འདི་སྐད་དུ། གཉིས་གནས་གཉིས་ནི་མཉམ་པའི་དབུས། །རྡོ་རྗེ་ནས་ལྷུང་པདྨར་རེག །མི་བསྐྱོད་རྡོ་རྗེ་ནས་ལྷུང་བ། །རྡོ་རྗེ་པདྨ་ལ་རེག་པ། །རྒྱུ་ལ་འབྲས་བུའི་རྒྱས་བཏབ་ཅིང༌། །འབྲས་བུ་ལ་ཡང་རྒྱུའི་རྒྱས་གདབ། །འདི་ནི་བདེ་ཆེན་རྒྱལ་པོ་ཡིན། །ཞེས་གསུངས་པས། ཐིག་ལེ་གཉིས་ལྷུང་ནས། གཉིས་མཉམ་པར་གནས་ཏེ། དེའང་རིགས་ཀྱི་བདག་པོའི་ཁ་ན་གནས་པ་ནི་མི་བསྐྱོད་པ་སྟེ། རང་རིག་པ་ཉིད་ཉམས་སུ་མྱོང་བ་དེ་ནི་ཐབས་སོ། །མཛེས་མའི་སྤྱི་བོ་ན་གནས་པ་ནི་རྡོ་རྗེ་སེམས་དཔའ་སྟེ། སྟོང་པ་ཉིད་རང་བཞིན་མེད་པ་དེ་ནི་ཤེས་རབ་བོ། །འབྲས་བུ་རྡོ་རྗེ་སེམས་དཔས་རྒྱུ་མི་བསྐྱོད་པ་ལ་རྒྱས་བཏབ་པས་རྟག་པའི་མཐའ་བསལ་ནས། ཉམས་སུ་མྱོང་བ་ཉིད་རང་བཞིན་མེད་པར་བྱེད་དོ། །ཡང་མི་བསྐྱོད་པས་རྡོ་རྗེ་སེམས་དཔའ་ལ་རྒྱས་བཏབ་པས་ཆད་པའི་མཐའ་བསལ་ནས། རང་བཞིན་མེད་པ་ཉིད་ཉམས་སུ་མྱོང་བར་བྱེད་དོ། །དེ་ལྟར་ན་ཉམས་སུ་མྱོང་བ་དང་སྟོང་པ་ཉིད་ཟུང་དུ་འཇུག་པའོ། །དེ་ཉིད་ལ་རྡོ་རྗེ་སེམས་དཔའ་སྟོང་པ་ཉིད་དང་སྙིང་རྗེ། ཐབས་དང་ཤེས་རབ་གཉིས་སུ་མེད་པ་ཞེས་བྱ་སྟེ་མཐའ་གཉིས་ལ་མི་གནས་པའོ། །དེ་ཉིད་གཞན་གྱིས་ཀྱང་བསྒྲུབ་པའི་ཕྱིར་མདོར་བསྟན་པ་དང༌། རྒྱས་པར་བསྟན་པ་དང༌། རབ་ཏུ་རྒྱས་པར་བསྟན་པའོ། །བཅོ་ལྔའི་ཆ་ཡི་བདག་ཉིད་ཀྱི། །ཟླ་བ་བྱང་ཆུབ་སེམས་སུ་འགྱུར། །བདེ་བ་ཆེན་པོ་ཨཱ་ལཱིའི་གཟུགས། །རྣལ་འབྱོར་མ་རྣམས་དེ་ཡི་ཆ། །ཞེས་གསུངས་པ་ནི་ཟླ་བ་ཡོངས་སུ་གང་བ་བཅུ་དྲུག་ལ་བཅོ་ལྔའི་ཡོན་ཏན་དང་ཡང་ལྡན་པས་ནི་བྱང་ཆུབ་ཀྱི་སེམས་མཚོན་ཏེ། བྱང་ཆུབ་ཀྱི་སེམས་ནི་བདེ་བ་ཆེན་པོ་སྟེ། ཨཱ་ལིའི་གཟུགས་སོ། ཨཱ་ལི་ལས་ཡི་གེ་ཨ་ནི་རྗེ་བཙུན་ཀྱེའི་རྡོ་རྗེའོ། །ལྷག་མ་བཅོ་ལྔ་པོ་རྣམས་ནི་ལྷ་མོ་རྣམས་ཀྱི་ས་བོན་ནོ། །དེས་ན་བཅུ་དྲུག་པའི་ཨཿནི་ཚེག་དྲག་ཅན་ཏེ། ཐིག་ལེ་གཉིས་སུ་འགྱུར་རོ། །དེ་བས་ན་ཟླ་བ་ནི་བྱང་ཆུབ་ཀྱི་སེམས། བདེ་བ་ཆེན་པོ་ནི་ཨཱ་ལིའོ། །ཨཱ་ལི་བཅུ་དྲུག་པ་ནི་ཐིག་ལེ་གཉིས་གཉིས་སུ་མེད་པར་ཤེས་པར་བྱའོ། །འོ་ན་ཅིའི་ཕྱིར་ཨཱ་ལཱི་བཅུ་དྲུག་པ་རྗེ་བཙུན་ཀྱེའི་རྡོ་རྗེའི་རང་བཞིན་བདེ་བ་ཆེན་པོ་ཡིན་ཞེ་ན། དེ་ཉིད་གསལ་བར་བྱ་བའི་ཕྱིར་རྒྱས་པར་བསྟན་པ་ནི། གང་ཕྱིར་བཅུ་དྲུག་ཆ་མེད་ལས། །འབད་པས་ཀུན་གྱི་ལྷག་མ་སྤངས། །དོན་གྱི་བྱ་བ་མི་བྱེད་ཕྱིར། །ཞེས་གསུངས་ཏེ། ཨཱ་ལི་བཅོ་ལྔས་ལྷ་མོ་རྣམས་ཀྱི་ས་བོན་བྱེད་པ་ལ། བཅུ་དྲུག་པའི་ཨཱ་ལི་ནི་སྐྱེ་བ་མེད་པ་སྟེ། དོན་གྱི་བྱ་བ་སྐྱེ་བའམ། འགག་པ་མེད་དེ། དེས་ན་སྐྱེ་བ་མེད་པ་ནི་རྗེ་བཙུན་ཀྱེའི་རྡོ་རྗེའོ། །འོ་ན་ཅིའི་ཕྱིར་རྗེ་བཙུན་ཀྱེའི་རྡོ་རྗེ་ཉིད་ཀྱིས་ཐིག་ལེ་གཉིས་སུ་ཅི་ལྟར་ཤེས་ཤེ་ན། གཉིས་སུ་འདི་ལྟར་བསྒྲུབ་པར་བྱ་བའི་ཕྱིར་རབ་ཏུ་རྒྱས་པར་བསྟན་པ། མཆོག་དགའི་མཐའ་དང་དགའ་བྲལ་དབུས། །སྟོང་དང་སྟོང་མིན་ཧེ་རུ་ཀ །ཞེས་གསུངས་སོ། །དེ་བས་ན་མཆོག་ཏུ་དགའ་བ་དང་དགའ་བྲལ་གྱི་དབུས་སུ་རྗེ་བཙུན་ཧེ་རུ་ཀ་ནི་ཀྱེའི་རྡོ་རྗེའི་ཐིག་ལེ་གཉིས་སོ། །འོ་ན་སྟོང་པའི་སྒྲས་ཐིག་ལེ་ཅི་ལྟར་ཤེས་ཤེ་ན། དེའང་སྔགས་བཏུ་བའི་ལེའུ་ལས། ཨུཥྨ་རྣམས་ཀྱི་བཞི་པ་ལ། །རྡོ་རྗེ་མཁའ་འགྲོ་མ་ཡིས་བརྒྱན། །སྟོང་པས་མནན་ཞིང་སུམ་འགྱུར་ཉིད། །ཅེས་གསུངས་པས། ཨུཥྨ་རྣམས་ཀྱི་བཞི་པ་ནི་ཧའོ། །རྡོ་རྗེ་མཁའ་འགྲོ་མ་ནི་ཨཱུའོ། །སྟོང་པས་མནན་པ་ནི་ཐིག་ལེའོ། །དེ་བས་ན་ཐིག་ལེ་གཉིས་ནི་སྟོང་པ་དང་སྟོང་པ་མ་ཡིན་པ་སྟེ། དངོས་པོ་མ་ཡིན་པ་ནི་སྟོང་པའོ། །ཡིན་པ་ནི་རྡོ་རྗེ་སེམས་དཔའི་ཐིག་ལེའི་རྒྱ་དང་ལྡན་པའོ། །སྟོང་པ་མ་ཡིན་པ་ནི་མི་བསྐྱོད་པའི་ཐིག་ལེའི་རྒྱ་དང་ལྡན་པའོ། །དེ་ལྟར་ན་ཟུང་དུ་འཇུག་པ་ནི་ཧེ་རུ་ཀའོ། །དེའང་འདི་སྐད་དུ། ཤྲཱི་ནི་གཉིས་མེད་ཡེ་ཤེས་ཏེ། །ཧེ་ནི་རྒྱུ་སོགས་སྟོང་པ་ཉིད། །རུ་ནི་ཚོགས་དང་བྲལ་བ་ཉིད། །ཀ་ནི་གང་དུའང་མི་གནས་པ། །ཞེས་གསུངས་སོ། །དེས་ན་ཤྲཱི་ནི་གཉིས་སུ་མེད་པ་སྟེ། དེ་ནི་ཧེ་རུ་ཀའོ། །ཧེ་ནི་ཧེ་ཏུ་ཡོ་ག་ཞེས་བྱ་སྟེ། རྒྱུ་མེད་པས་ན་མ་སྐྱེས་པའོ། །རུ་ནི་རུ་རུ་པ་པ་ཀ་ཞེས་བྱ་སྟེ། རང་བཞིན་མེད་པའམ། རྣམ་པར་རྟོག་པའི་ཚོགས་དང་བྲལ་བའོ། །ཀ་ནི་ཀ་ཀོ་ཏི་སྭ་ཏི་ཞེས་བྱ་སྟེ། རྟག་ཆད་ལ་སོགས་པའི་མཐའ་གང་ལའང་མི་གནས་པའོ། །དེ་ལྟ་བུའི་ཟུང་དུ་འཇུག་པ་གཉིས་སུ་མེད་པ། ནི་མཚན་ཉིད་དང་བྲལ་བའི་སྐད་ཅིག་མ་ལ་ལྷན་ཅིག་སྐྱེས་པའོ། །དེ་ནས་བྱང་ཆུབ་ཀྱི་སེམས་ཁུ་བ་ལྷུང་བར་གྱུར་པ་ལས་བདེ་བ་ཉམས་པར་གྱུར་པ་སྟེ། གཟུང་འཛིན་གྱི་རྟོག་པ་དང་བཅས་པར་གྱུར་པ་ལས་རྣམ་པར་ཉེད་པའི་སྐད་ཅིག་མ་སྟེ། དགའ་བྲལ་གྱི་དགའ་བའོ། །དགའ་བྲལ་གྱི་དགའ་བ་རྟོག་པ་དང་བཅས་པ་དང་ལྷན་ཅིག་སྐྱེས་པ་མི་རྟོག་པ་གཉིས་གཉིས་སུ་མེད་པར་བསྟན་པའི་ཕྱིར། བཞི་པ་དེ་ཡང་དེ་བཞིན་ནོ། །ཞེས་གསུངས་པས། བཞི་པ་ནི་དགའ་བྲལ་ལོ། །དེ་ཞེས་བྱ་བ་ནི་ལྷན་ཅིག་སྐྱེས་པའོ། །ཡང་ཞེས་བྱ་བ་ནི་དགའ་བྲལ་གྱི་དགའ་བ་རྟོག་པ་དང་བཅས་པ་ཉིད་ཀྱང་རིག་པས་དཔྱད་ན་མཐའ་བཞི་ལས་གྲོལ་བས་མི་རྟོག་པར་བསྡུ་བར་བྱའོ། །དེ་བཞིན་ནོ་ཞེས་བྱ་བ་ནི་དགའ་བྲལ་གྱི་དགའ་བ་རྟོག་པ་དང་བཅས་པའང་ལྷན་ཅིག་སྐྱེས་པ་མི་རྟོག་པ་བཞིན་དུ་ཤེས་པར་བྱའོ། །དེ་བས་ན་རྟོག་པ་དང་མི་རྟོག་པ་གཉིས་ནི་རྟོགས་ན་ཐ་མི་དད་པར་ཤེས་པར་བྱའོ། །རྡོ་རྗེ་འཆང་གི་དབུགས་དབྱུང་བ་རྫོགས་པའི་རིམ་པའོ། །ལས་ཀྱི་ཕྱག་རྒྱའི་དགའ་བ་རྣམས་ལྷན་ཅིག་སྐྱེས་པའི་ངོ་བོར་རོ་གཅིག་པ་སྟེ། དེའང་འདི་སྐད་དུ། དགའ་བ་ཆེན་པོ་གཅིག་ཉིད་ལ། །དབྱེ་བས་རྣམ་པ་བཞི་རུ་འགྱུར། །ཞེས་སོ། །དེ་བས་ན་དགའ་བ་རྣམས་ནི་ངོ་བོ་གཅིག་པ་སྟེ། མ་རྟོགས་པའི་གང་ཟག་ལ་དེ་རྟོགས་པར་བྱ་བའི་ཕྱིར་ལས་ཀྱི་ཕྱག་རྒྱ་བསྟེན་པ་ལས་བདེ་བ་མི་རྟོག་པ་སྐྱེས་པ་དང༌། རྟོག་པ་སྤང་བའི་སེམས་ཀྱི་ཁྱད་པར་གྱིས་སྐད་ཅིག་མ་སྟེ། སྐད་ཅིག་པས་ཕྱེ་བས་དགའ་བ་བཞིའོ། །དེ་བས་ན་དགའ་བ་ཐམས་ཅད་གཅིག་པ་སྟེ། རྒྱུ་མཐུན་པའི་འབྲས་བུ་ཞེས་བྱའོ། །ཕྱག་རྒྱ་ཆེན་པོ་དཔེ་དང་འདྲ་བས་ན། མཚུངས་པས་ན་རྒྱུ་མཐུན་པའི་འབྲས་བུ་སྟེ། རྣམ་པ་སྣ་ཚོགས་པའི་སྐད་ཅིག་མ་ལ་དགའ་བ་ཞེས་བྱའོ། །སེམས་ཀྱི་རང་བཞིན་ལྷན་ཅིག་སྐྱེས་པར་རྟོགས་པར་བྱེད་པ། དེ་བས་ན་ཡིད་རྣམ་པར་དག་པར་བྱེད་པའོ། །དེས་ལས་ཀྱི་ཕྱག་རྒྱ་མདོར་བསྡུས་ཏེ་བསྟན་པའོ། །ལས་ཀྱི་ཕྱག་རྒྱ་བཅོས་མ་ལས་མ་བཅོས་པའི་ཕྱག་རྒྱ་ཆེན་པོ་མི་འབྱུང་སྟེ། འདྲ་བའི་རྒྱུ་ལས་འདྲ་བའི་འབྲས་བུ་འབྱུང་སྟེ། མི་འདྲ་བ་ལས་མ་ཡིན་པ་བཞིན་དུ། ཆོས་ཀྱི་ཕྱག་རྒྱ་མ་བཅོས་པ་ལས་ཕྱག་རྒྱ་ཆེན་པོ་མ་བཅོས་པ་འབྱུང་གི །བཅོས་མ་ལས་ཀྱི་ཕྱག་རྒྱ་ལས་ནི་མ་ཡིན་ནོ། །དེའང་འདི་སྐད་དུ། མི་ཡི་ཕྱག་རྒྱ་ངང་གིས་འཇིག །དེ་ཡིས་ཡེ་ཤེས་ཀྱང་ནི་འཇིག །ཅེས་གསུངས་སོ། །དེ་བས་ན་ལས་ཀྱི་ཕྱག་རྒྱ་ལས་ནི་མ་ཡིན་ནོ། །དེ་ནས་གཞན་ཡང་ཆོས་ཀྱི་ཕྱག་རྒྱ་བསྟན་པར་བྱ་སྟེ། དེ་ལ་ཆོས་ཀྱི་ཕྱག་རྒྱ་རང་གི་ངོ་བོ་ནི། ཆོས་ནི་ཕུང་པོ་དང༌། ཁམས་དང༌། སྐྱེ་མཆེད་ལ་སོགས་པ་འགྲོ་བ་སྣ་ཚོགས་ཡིན་ལ། ཕྱག་རྒྱ་ནི་དེ་དག་གི་རང་བཞིན་ལྷན་ཅིག་སྐྱེས་པ་ལས་མ་འདས་པའོ། །དེ་ལ་རེ་ཞིག་དཔེ་ལས་ཀྱི་ཕྱག་རྒྱ་ལ་དགའ་བ་བཞི་བསྟན་པ་བཞིན་དུ། ལམ་ཆོས་ཀྱི་ཕྱག་རྒྱ་ལའང་དགའ་བ་བཞི་རུ་ཤེས་པར་བྱའོ། །དེ་ལ་དགའ་བ་བཞི་ནི་དཔེ་ལས་ཀྱི་ཕྱག་རྒྱ་ལས་སྐད་ཅིག་མ་གསུམ་པ་ལ་མཚོན་བྱེད་དཔེའི་ལྷན་ཅིག་སྐྱེས་པ་ཉམས་སུ་མྱོང་བ་ཇི་ལྟ་བ་དེས་མཚོན་པའི་མཚོན་བྱ་དོན་གྱི་ལྷན་ཅིག་སྐྱེས་པ་སྟེ། དེའང་འདི་སྐད་དུ། ལྷ་དང་མི་ཡི་བདེ་བ་ཡིས། །བསྡུས་བྱས་རྡོ་རྗེ་འཛིན་པ་ཡི། །བཅུ་དྲུག་ཆར་ཡང་མི་ཕོད་དོ། །ཞེས་གསུངས་པས། ལས་ཀྱི་ཕྱག་རྒྱ་ལས་མཚོན་བྱེད་དཔེའི་ལྷན་ཅིག་སྐྱེས་པ་ཉམས་སུ་མྱོང་བ་ལས་ཀྱང་ཁྱད་པར་དུ་འཕགས་པའི་མཚོན་བྱ་དོན་གྱི་ལྷན་ཅིག་སྐྱེས་པའི་ཡེ་ཤེས་མི་རྟོག་པ་གཉིས་སུ་མེད་པ་ཉིད། རྐྱེན་ལས་དང་མ་རིག་པའི་སྟོབས་ཀྱིས་མ་རྟོགས་ནས། ལྷན་ཅིག་སྐྱེས་པ་དེ་ཉིད་འགྲོ་བ་སྣ་ཚོགས་ཀྱི་རང་བཞིན་དུ་སྣང་གི །དེ་ལས་གཞན་པ་རྣམས་མ་ཡིན་པར་ཤེས་པ་ནི་རྣམ་པ་སྣ་ཚོགས་པའི་སྐད་ཅིག་མ་ལ་དགའ་བའོ། །དེས་ན། འཁོར་བ་སྤངས་ནས་གཞན་དུ་ནི། །མྱ་ངན་འདས་པ་འཐོབ་མི་འགྱུར། །ཞེས་གསུངས་པས། འགྲོ་བ་སྤངས་པའི་ཕ་རོལ་ནས་ལྷན་ཅིག་སྐྱེས་པ་རྙེད་པར་མི་འགྱུར་ཏེ། འགྲོ་བའི་རང་བཞིན་ཡོངས་སུ་ཤེས་ན་དེ་ཉིད་ལྷན་ཅིག་སྐྱེས་པ་ཡིན་པས་ན། འགྲོ་བར་འཛིན་པའི་ཞེན་པ་སྤང་བའི་ཕྱིར། འགྲོ་བའི་རང་བཞིན་ལྷན་ཅིག་སྐྱེས་པར་ཤེས་པ་ན། དེ་བཞིན་ཉིད་ལ་གོམས་པར་བྱས་པས་གོམས་པ་རབ་ཀྱི་མཐར་ཕྱིན་ཙ་ན། འགྲོ་བ་སྣ་ཚོགས་ཀྱི་ཞེན་པ་སྤངས་ནས་ཐམས་ཅད་ལྷན་ཅིག་སྐྱེས་པར་རྟོགས་པ་ནི་རྣམ་པར་སྨིན་པའི་སྐད་ཅིག་མ་ལ་མཆོག་ཏུ་དགའ་བའོ། །འགྲོ་བ་སྣ་ཚོགས་ཀྱི་ཞེན་པ་སྤངས་ཀྱང༌། ལྷན་ཅིག་སྐྱེས་པར་འཛིན་པའི་ཞེན་པ་ཕྲ་མོ་ཡོད་པས་ན། དེའང་ཁྱད་པར་མ་དམིགས་ན། དཔེར་ན་ལྕགས་ལས་བྱས་པའི་སྒྲོག་དང་གསེར་ལས་བྱས་པའི་སྒྲོག་གཉིས་རྒྱུ་ལ་ཁྱད་པར་ཡོད་ཀྱང༌། འཆིང་བར་བྱེད་པ་ལ་ཁྱད་པར་མེད་དོ། །དེ་བཞིན་དུ་ཐ་མལ་པའི་འགྲོ་བ་སྣ་ཚོགས་སུ་འཛིན་པའི་རྟོག་པ་དང་གྱ་ནོམ་པ་ལ་ལྷན་ཅིག་སྐྱེས་པ་ཙམ་དུ་འཛིན་པའི་རྟོག་པ་གཉིས་ལ་བཟང་རྟོག་ངན་རྟོག་གི་ཁྱད་པར་ཡོད་ཀྱང༌། ཞེན་པའི་རྣམ་པར་རྟོག་པའི་ཟུག་རྔུའི་རང་བཞིན་དུ་ཁྱད་པར་མེད་པས། ལྷན་ཅིག་སྐྱེས་པ་ཉིད་དུ་འཛིན་པའི་ཞེན་པ་ལ་འཇུག་པ་ལས་སླར་ལྡོག་པར་བྱ་སྟེ། ཡང་དག་ཏུ་ན་འགྲོ་བ་སྤང་བར་བྱ་བའམ། ལྷན་ཅིག་སྐྱེས་པ་བསྒྲུབ་པར་བྱ་བ་མ་གྲུབ་སྟེ། འགྲོ་བ་སྤངས་པ་ལས་ལྷན་ཅིག་སྐྱེས་པ་གཞན་མ་ཡིན་ནོ། །མ་རྟོགས་པའི་བློ་ལ་ཐ་དད་དུ་སྣང་ཡང༌། རྟོགས་ནས་འགྲོ་བ་ཉིད་དུ་ལྷན་ཅིག་སྐྱེས་པ་ཡིན་ལ། ལྷན་ཅིག་སྐྱེས་པ་ཉིད་ནི་འགྲོ་བའོ། །དེ་ལྟར་འགྲོ་བ་དང་ལྷན་ཅིག་སྐྱེས་པ་གཉིས་ཀྱི་ཞེན་པ་སྤངས་ཏེ། གཉིས་སུ་མེད་པའི་ཤེས་པ་ཟུང་དུ་འཇུག་པ་ནི། མཚན་ཉིད་དང་བྲལ་བའི་སྐད་ཅིག་མ་ལ་ལྷན་ཅིག་སྐྱེས་པའི་དགའ་བའོ། །དེ་ལྟར་མཉམ་པར་བཞག་པའི་ཤེས་པ་ལ་གཉིས་སུ་མེད་ཀྱང༌། རྗེས་ལ་ཐོབ་པའི་ཤེས་པ་ལ་སྣ་ཚོགས་ཀྱི་རྟོག་པ་གཟུང་བ་དང་འཛིན་པ་དང་བཅས་པ་ནི་རྣམ་པར་ཉེད་པའི་སྐད་ཅིག་མ་ལ་དགའ་བྲལ་ལོ། །མཉམ་པར་བཞག་པའི་ཤེས་པ་དང་རྗེས་ལ་ཐོབ་པའི་ཤེས་པ་གཉིས་སུ་མེད་པར་བསྟན་པའི་ཕྱིར། བཞི་པ་དེ་ཡང་དེ་བཞིན་ནོ། །ཞེས་བྱ་བ་ལ། བཞི་པ་ཞེས་བྱ་བ་ནི་དགའ་བྲལ་དང་རྗེས་ཐོབ་བོ། །དེ་ནི་ལྷན་ཅིག་སྐྱེས་པ་སྟེ། མཉམ་པར་བཞག་པའི་ཤེས་པའོ། །ཡང་ན་རྗེས་ཐོབ་ཀྱི་རྟོགས་པ་ཉིད་མཐའ་བཞི་ལས་གོལ་བ་སྟེ། རང་བཞིན་མེད་པའོ། །དེ་བཞིན་ནོ་ཞེས་བྱ་བ་ནི་རྗེས་ཐོབ་ཀྱི་རྟོགས་པའང་མཉམ་པར་བཞག་པའི་རྟོགས་པ་བཞིན་ནོ། །དེ་བས་ན་མཉམ་པར་བཞག་པ་དང་རྗེས་ཐོབ་གཉིས་སུ་མེད་དེ། ཟུང་དུ་འཇུག་པའོ། །ཆོས་ཀྱི་ཕྱག་རྒྱའི་དགའ་བ་བཞིའང་དགོས་པ་སྔ་མ་བཞིན་དུ་དགའ་བ་རྣམ་པ་གཅིག་གི་ངོ་བོ་སྟེ། རྣམ་པར་སྨིན་པའི་འབྲས་བུའོ། །དེའང༌། རྒྱུ་ཆུང་འབྲས་བུ་ཆེ་བའི་ཕྱིར། རྣམ་པར་སྨིན་པ་རྗེས་སུ་བརྗོད། །ཅེས་སོ། །དེ་བས་ན་རྒྱུ་ལས་ཀྱི་ཕྱག་རྒྱ་ལས་དཀའ་བ་ཆུང་བ་འབྲས་བུ་ཕྱག་རྒྱ་ཆེན་པོར་ཐོབ་ཏུ་རུང་བས་ནི་རྣམ་པར་སྨིན་པའི་འབྲས་བུ་སྟེ། རྣམ་པར་སྨིན་པའི་སྐད་ཅིག་མ་ལ་མཆོག་ཏུ་དགའ་བ་ཞེས་བྱའོ། །ལམ་ཆོས་ཀྱི་ཕྱག་རྒྱ་ཡོངས་སུ་རྫོགས་པའི་རིམ་པ་མདོར་བསྡུས་ཏེ་བསྟན་པའོ། །ཆོས་ཀྱི་ཕྱག་རྒྱའང་ལས་ཀྱི་ཕྱག་རྒྱ་ལ་ལྟོས་ན་མ་བཅོས་པ་ཡིན་ཡང༌། ཕྱག་རྒྱ་ཆེན་པོ་ལ་ལྟོས་ན་བཅོས་མ་ཡིན་ཏེ། དགག་པ་དང་སྒྲུབ་པ་དང་བཅས་པ་སྟེ། བཅོས་མའོ། །གཞན་ཡང་དཔེ་ལས་ཀྱི་ཕྱག་རྒྱ་ལས་མཚོན་བྱེད་དཔེའི་ལྷན་ཅིག་སྐྱེས་པ་ཉམས་སུ་མྱོང་བའང་མཚོན་བྱ་དོན་གྱི་ལྷན་ཅིག་སྐྱེས་པ་ཉམས་སུ་མྱོང་བ་མེད་པས་ན། ཕྱག་རྒྱ་ཆེན་པོ་སྒྲུབ་པའི་ཡན་ལག་མ་ཡིན་ནོ། །དེ་བས་ན། །ད་ནི་ཕྱག་རྒྱ་ཆེན་པོ་ཉིད་བསྟན་པར་བྱ་སྟེ། ཕྱག་རྒྱ་ཆེན་པོའི་རང་གི་ངོ་བོ་ནི་ཕྱག་རྒྱ་ནི་མི་འདའ་བས་ཕྱག་རྒྱ་སྟེ། དཔེར་ན་འཁོར་ལོས་སྒྱུར་བའི་རྒྱལ་པོ་ཆེན་པོའི་བཀའ་རྟགས་ཀྱི་ཕྱག་རྒྱ་ལས་བཀའ་འཁོར་གྱི་རྒྱལ་ཕྲན་དང༌། བློན་པོ་གང་གིས་ཀྱང་འདའ་མི་ནུས་པ་བཞིན་དུ། ཕྱི་ནང་གི་ཆོས་སྣ་ཚོགས་པ་རྣམས་ཕྱག་རྒྱ་ཆེན་པོ་ལྷུན་གྱིས་གྲུབ་པའི་ཡེ་ཤེས་ཟུང་དུ་འཇུག་པའི་ངོ་བོ་ལས་མ་འདས་པས་ན་ཕྱག་རྒྱ་ཡིན་ལ། ཆེན་པོ་ནི་ལས་ཀྱི་ཕྱག་རྒྱ་དང༌། ཆོས་ཀྱི་ཕྱག་རྒྱ་དང༌། དམ་ཚིག་གི་ཕྱག་རྒྱ་དང་གསུམ་གྱི་ངོ་བོ་ཡིན་པས་ན་ཆེན་པོའོ། །ཅི་ཕྱག་རྒྱ་ཆེན་པོ་ལའང་དགའ་བ་བཞིར་དབྱེ་བའམ། ཅི་ཞེ་ན། དེ་ནི་མ་ཡིན་ཏེ། ཕྱག་རྒྱ་གསུམ་ལ་དགའ་བ་བཞི་རུ་དབྱེའི། ཕྱག་རྒྱ་ཆེན་པོ་ལ་ནི་མ་ཡིན་ནོ། །དེ་ཅིའི་ཕྱིར་ཞེ་ན། ཕྱག་རྒྱ་ཆེན་པོ་ནི་དྲི་མ་དང་བྲལ་བའི་འབྲས་བུ་སྟེ། དེ་བས་ན་སྐད་ཅིག་མ་གསུམ་དྲི་མ་དང་བཅས་པ་འདིར་མི་འབྱུང་བས། དེས་ཕྱེ་བའི་དགའ་བ་གསུམ་ཡང་འདིར་མི་འབྱུང་ངོ༌། །དེ་བས་ན་དགའ་བ་བཞི་རུ་མི་དབྱེའོ། །རྒྱུ་མཚན་གཞན་ཡང་ཕྱག་རྒྱ་ཆེན་པོ་ནི་འབྲས་བུ་ལམ་དུ་བྱེད་པའོ། །འབྲས་བུ་ནི་ཕྱག་རྒྱ་ཆེན་པོ་སྟེ། དངོས་པོའི་དེ་ཁོ་ན་ཉིད་ཇི་ལྟ་བར་རྟོགས་པ་དེ་ཉིད་དེ། དེ་ལ་དགག་པ་དང་སྒྲུབ་པ་མེད་དེ། དེ་བས་ན་དགའ་བ་བཞི་རུ་མི་དབྱེའོ། །དེའང་འདི་སྐད་དུ། སྐད་ཅིག་གཅིག་གིས་རྫོགས་སངས་རྒྱས། །ཞེས་གསུངས་པས། གང་གི་ཚེ་མ་རྟོགས་པ་ནི་འཁོར་བ་ཡིན་ལ། རྟོགས་པ་ན་དེ་ཉིད་ཕྱག་རྒྱ་ཆེན་པོ་ཡིན་པས་དགག་བྱ་དང་བསྒྲུབ་བྱ་མེད་དོ། །དེ་བས་ན་དགའ་བ་བཞི་རུ་དབྱེ་བ་ནི་མ་ཡིན་ནོ། །དེ་ལ་ཕྱག་རྒྱ་ཆེན་པོ་ནི་གཉེན་པོ་དང༌། དེ་ཁོ་ན་ཉིད་དང༌། འབྲས་བུ་གསུམ་ལ་རེ་བ་མེད་པའོ། །དེ་ལ་གཉེན་པོ་ལ་རེ་བ་མེད་པ་ནི་མི་མཐུན་པའི་ཕྱོགས་སེར་སྣ་དང༌། འཆལ་བའི་ཚུལ་ཁྲིམས་དང༌། ཁོང་ཁྲོ་དང༌། ལེ་ལོ་དང༌། རྣམ་པར་གཡེང་བ་དང༌། མ་རིག་པ་སྤང་བའི་ཕྱིར་གཉེན་པོའི་ཕྱོགས་ཕ་རོལ་ཏུ་ཕྱིན་པ་དྲུག་གིས་སྤང་བྱ་སྤོང་བྱེད་གང་ལའང་ཞེན་པ་མེད་པའོ། །དེ་ཁོ་ན་ཉིད་ལ་རེ་བ་མེད་པ་ནི་དེ་ཁོ་ན་ཉིད་གང་གིས་ཐར་པ་དང་ཐམས་ཅད་མཁྱེན་པ་འཐོབ་པར་བྱེད་དོ་སྙམ་པའི་ཞེན་པ་མེད་པའོ། །འབྲས་བུ་ལ་རེ་བ་མེད་པ་ནི་འཁོར་བ་ལས་གཞན་པའི་ཕྱག་རྒྱ་ཆེན་པོ་འཐོབ་པར་འགྱུར་རོ་སྙམ་དུ་སེམས་པའི་ཞེན་པའི་རྟོག་པ་མེད་པ་ནི་ཕྱག་རྒྱ་ཆེན་པོ་སྟེ། དེ་ཉིད་དོན་ལྔ་དང་ལྡན་པའོ། །ལྔ་ནི་ངོ་བོ་ཉིད་ཀྱིས་མ་སྐྱེས་པ་དང༌། རང་བཞིན་མེད་པ་དང༌། ཐམས་ཅད་དུ་ཁྱབ་པ་དང༌། མི་འགྱུར་བ་དང༌། དུས་ཐམས་ཅད་པའོ། །ངོ་བོ་ཉིད་ཀྱིས་མ་སྐྱེས་པ་ནི་ཆོས་ཐམས་ཅད་སེམས་ལས་ཕྱི་རོལ་གྱི། དོན་ལོགས་སུ་མ་གྲུབ་པ་སྟེ། རིག་པས་བརྟགས་ན་ཕྱིའི་དོན་གཅིག་ཀྱང་ཡོད་པ་མ་ཡིན་ནོ། །འོ་ན་སྣང་བ་ཅིའི་ཕྱིར་ཞེ་ན། སེམས་ཉིད་ལས་དང་མ་རིག་པའི་དབང་གིས་སྣ་ཚོགས་སུ་སྣང་ངོ༌། །དེ་བས་ན་སེམས་ལས་གཞན་པ་ཕྱི་རོལ་གྱི་དོན་ཡོད་པ་མ་ཡིན་ཏེ། སེམས་ཉིད་རབ་ཏུ་སྣང་བའོ། །སེམས་ཉིད་ཀྱང་ཡང་དག་པར་བརྟགས་ན་རང་རིག་པ་ཉམས་སུ་མྱོང་བ་ཉིད་རྐྱེན་གཞན་ལ་རག་ལས་ནས་རྟེན་ཅིང་འབྲེལ་བར་འབྱུང་སྟེ་སྐྱེ་བའི་ཕྱིར་ཡང་དག་པར་ན་ངོ་བོ་ཉིད་ཀྱིས་མ་སྐྱེས་པའོ། །དེའང༌། གང་ཞིག་རྐྱེན་ལས་སྐྱེས་པ་དེ་མ་སྐྱེ། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པ་སྟེ། །གང་གིས་སྟོང་ཉིད་ཤེས་དེ་བག་ཡོད་ཡིན། །ཞེས་གསུངས་པས། སེམས་ཉིད་ཀྱང་རྐྱེན་གཞན་ལ་རག་ལས་ནས་ཉམས་སུ་མྱོང་བ་སྐྱེ་བས་ན་རང་གི་ངོ་བོས་མ་སྐྱེས་པ་དང༌། གཞན་ཡང་ཡོད་པ་དང་མེད་པ་གཉིས་ལས་སྐྱེ་བ་མི་འཐད་དེ། ཡོད་པ་སྐྱེ་ན་སྔར་སྐྱེས་པ་ཡང་སྐྱེ་ལ། མེད་པ་སྐྱེ་ན་ནམ་མཁའི་མེ་ཏོག་ཀྱང་སྐྱེ་བར་ཐལ་བས་སོ། །དེ་བས་ན་མ་སྐྱེས་པ་སྟེ། མ་སྐྱེས་པ་ནི་ངོ་བོ་ཉིད་ཀྱིས་སྐྱེ་བ་ཡོད་པ་མ་ཡིན་ནོ། །རང་བཞིན་མེད་པ་ནི་ཡོད་པ་དང༌། མེད་པ་དང༌། གཉིས་ཀ་དང༌། གཉིས་སུ་མེད་པའི་ངོ་བོར་མི་གནས་པའོ། །དེ་ལ་ཡོད་པ་མ་ཡིན་པ་ནི་གཅིག་དང་དུ་མ་ལ་སོགས་པའི་རིག་པས་བརྟགས་ན་གང་གི་ངོ་བོར་ཡང་མ་གྲུབ་པ་ཉིད་དོ། །མེད་པ་མ་ཡིན་པ་ནི་ཉམས་སུ་མྱོང་བ་ཡོད་པའི་ཕྱིར་དང༌། མེད་པའི་དགག་བྱ་མ་གྲུབ་པའོ། །གཉིས་ཀ་མ་ཡིན་པ་ནི་ཡོད་པའི་དངོས་པོ་ཉིད་ལ་རང་བཞིན་མེད་དེ། དེ་ལས་གཞན་པའི་མེད་པ་མི་འགྲུབ་ལ། རང་བཞིན་མེད་ཅིང་མ་གྲུབ་པ་ཉིད་སྣང་གི །རིག་པས་གྲུབ་པ་སྣང་བ་ནི་མ་ཡིན་ནོ། །དེ་བས་ན་སྣང་བ་ཉིད་སྟོང་པ་ཡིན་ལ། སྟོང་པ་ཉིད་སྣང་བའོ། །གཉིས་སུ་ཡོད་པ་མ་ཡིན་པ་ནི་གཉིས་མ་གྲུབ་པས་ན་གཉིས་སུ་ཡོད་པ་ཉིད་ཀྱང་མ་ཡིན་ནོ། །ཐམས་ཅད་དུ་ཁྱབ་པ་ནི་ཆོས་ཐམས་ཅད་དེའི་ངོ་བོ་ལས་མ་འདས་ཏེ། འཁོར་བ་དང་མྱ་ངན་ལས་འདས་པ་གཅིག་པའི་རང་བཞིན་ཏེ། ཐ་མི་དད་པའོ། །དཔེར་ན་རྒྱ་མཚོ་ཆེན་པོ་ལ་རླབས་དུ་མར་སྣང་ཡང༌། གཞི་རྒྱ་མཚོ་ཆེན་པོའི་ཆུའི་རང་བཞིན་དུ་རོ་གཅིག་གོ །དེ་བཞིན་དུ་ཆོས་སྣ་ཚོགས་པ་དུ་མར་སྣང་ཡང༌། དོན་དུ་ན་གཉིས་སུ་མེད་པའི་རང་བཞིན་ལས་མ་འདས་པའོ། །དེ་བས་ན་དངོས་པོ་ཐམས་ཅད་ཀྱི་རང་བཞིན་དེ་ཉིད་ཡིན་གྱི། དེ་ལས་གཞན་པ་ནི་མ་ཡིན་ནོ། །མི་འགྱུར་བ་ནི་འགྲོ་འོང་མེད་པ་སྟེ། རྟོགས་པ་དང་མ་རྟོགས་པའི་ཁྱད་པར་གྱིས་འཁོར་བ་དང་མྱ་ངན་ལས་འདས་པ་དང༌། རྟོགས་པ་དང་མ་རྟོགས་པའི་ཡེ་ཤེས་ཞེས་བརྗོད་ཀྱི། དོན་ཡང་དག་པར་ན་ཐ་དད་པ་མ་ཡིན་ཏེ། དཔེར་ན་ཐག་པ་ལས་སྦྲུལ་དུ་སྣང་བ་ནི་ཐག་པར་མ་རྟོགས་ནས་སྦྲུལ་དུ་སྣང་གི །རྟོགས་ནས་སྦྲུལ་དུ་སྣང་བའི་རང་བཞིན་ཉིད་ཐག་པ་ཡིན་ལ། ཐག་པ་ཉིད་སྦྲུལ་ལོ། །སྦྲུལ་བསལ་བར་བྱ་བའམ། ཐག་པ་གཞག་པར་བྱ་བ་ཅིའང་མེད་དོ། །དེ་བཞིན་དུ་ཕྱག་རྒྱ་ཆེན་པོ་ཟུང་དུ་འཇུག་པའི་རང་བཞིན་མ་རྟོགས་ནས་རྟོག་པ་སྣ་ཚོགས་སུ་སྣང་སྟེ། འདིར་རྟོག་པ་བསལ་བར་བྱ་བའམ། མི་རྟོག་པ་གཞག་པར་བྱ་བ་ཅིའང་མེད་དོ། །དེའང་འདི་སྐད་དུ། འདི་རྣམས་ཆོས་ནི་མྱ་ངན་འདས། །རྨོངས་པ་ལ་ནི་འཁོར་བའི་ཚུལ། །རྨོངས་མེད་འཁོར་བ་དག་པས་ནི། །འཁོར་བ་མྱ་ངན་འདས་པར་འགྱུར། །ཞེས་གསུངས་སོ། །དུས་ཐམས་ཅད་པ་ནི། རྟོགས་ཀྱང་རུང༌། མ་རྟོགས་ཀྱང་རུང་སྟེ། རང་གི་ངོ་བོ་གཉིས་སུ་མེད་པ་ལས་གཞན་དུ་འགྱུར་བ་མེད་པའོ། །གཞན་ཡང་ཕྱག་རྒྱ་ཆེན་པོ་ལ་སྐུ་གསུམ་དུ་གཞག་པ་ནི་ཉམས་སུ་མྱོང་བའི་ཤེས་པ་ཉིད་ལ་བཞག་སྟེ། དེའང༌། འདུས་མ་བྱས་པ་ཆོས་ཀྱི་སྐུ། །རྟོགས་པས་ལོངས་སྤྱོད་རྫོགས་མཚན་ཉིད། །སྣ་ཚོགས་འབྱུང་བ་སྤྲུལ་པའི་སྐུ། །གཉུག་མ་ངོ་བོ་ཉིད་ཀྱི་སྐུ། །ཞེས་གསུངས་སོ། །དེ་བས་ན་རྟོག་པ་གང་གིས་ཀྱང་མ་བསླད་པའི་ཤེས་པ་ནི་ཡོད་མེད་ཅེས་བྱ་བ་དང༌། གཉིས་དང་གཉིས་སུ་མེད་པ་ཞེས་བྱ་བའི་སྒྲོ་སྐུར་གང་ཡང་མེད་པ་སྟེ། ཆོས་ཀྱི་སྐུའོ། །གཉིས་སུ་མེད་པའི་རང་བཞིན་རྟོགས་ནས་བདེ་བ་ཆེན་པོ་ཉམས་སུ་མྱོང་བ་ནི་ལོངས་སྤྱོད་རྫོགས་པའི་སྐུའོ། །རང་གི་ངོ་བོ་ལས་མ་གཡོས་ཀྱང་སྣ་ཚོགས་སུ་སྣང་བ་ནི་སྤྲུལ་པའི་སྐུའོ། །དེ་ལྟར་ཐ་སྙད་ཙམ་དུ་གསུམ་དུ་དབྱེ་བ་ཡོད་ན་འང༌། དེ་ཁོ་ན་ཉིད་ཀྱི་ཤེས་པ་ལ་དབྱེ་བ་མེད་དེ། ངོ་བོ་གཅིག་པ་ནི་ངོ་བོ་ཉིད་ཀྱི་སྐུའོ། །སྤྱིར་ཐེག་པ་ཐུན་མོང་གི་སྐུ་གསུམ་རྣམ་པར་གཞག་པ་ནི་ངོ་བོ་ཉིད་ལ་དབྱེ་བ་མེད་དེ། ཆོས་ཚུལ་གྱིས་བརྩིས་ན་ཡང་དག་པར་རྫོགས་པའི་སངས་རྒྱས་ཀྱི་ཐུགས་ཡང་དག་པའི་ཡེ་ཤེས་ཀྱི་སྤྱོད་ཡུལ་རྣམ་པར་མི་རྟོག་པའང་མ་དག་པ་དང་དག་པ་ཅིར་ཡང་མི་འཛིན་པ་ནི་ཆོས་ཀྱི་སྐུའོ། །ས་ཆེན་པོ་ལ་སྤྱོད་པའི་བྱང་ཆུབ་སེམས་དཔའི་སྤྱོད་ཡུལ་དུ་སྣང་བ་ནི་རྟེན་གཞལ་ཡས་ཁང་ན་བརྟེན་པ་ལྷའི་དཀྱིལ་འཁོར་མཚན་དང༌། དཔེ་བྱད་དང༌། མི་འཇིགས་པ་ལ་སོགས་པས་བརྒྱན་པར་སྣང་བ་ནི་ལོངས་སྤྱོད་རྫོགས་པའི་སྐུའོ། །ལྷ་དང་མི་མཐོང་བ་མ་དག་པ་ལ་ནི་ཕྱིན་ཅི་ལོག་ཏུ་སྣང་ངོ༌། །མཐོང་བ་དག་པ་ལ་ནི་གང་དང་གང་གིས་འདུལ་བ་ལ་དེ་དང་དེའི་ངོ་བོར་སྐུ་སྣ་ཚོགས་སུ་དེ་བཞིན་གཤེགས་པའི་ཐུགས་རྗེ་ཆེན་པོའི་བྱིན་རླབས་དང༌། སྔོན་གྱི་སྨོན་ལམ་དང༌། སེམས་ཅན་གྱི་མོས་པའི་དབང་གིས་སྣང་བ་ནི་སྤྲུལ་པའི་སྐུའོ། །འདི་རྣམས་ཐ་དད་ཙམ་དུ་བཤད་ཀྱང༌། རང་གི་ངོ་བོ་ལ་ཐ་དད་ཀྱི་དབྱེ་བ་མེད་དེ། ངོ་བོ་ལྷུན་གྱིས་གྲུབ་པར་གཅིག་པས་ན་ངོ་བོ་ཉིད་ཀྱི་སྐུའོ། །དེའང་འདི་སྐད་དུ། འཆད་པ་པོ་ང་ཆོས་ཀྱང་ང༌། །རང་གི་ཚོགས་ལྡན་ཉན་པ་ང༌། །འཇིག་རྟེན་སྟོན་པ་བསྒྲུབ་བྱ་ང༌། །འཇིག་རྟེན་འཇིག་རྟེན་འདས་པ་ང༌། །ཞེས་གསུངས་པས་འཆད་པ་པོ་ནི་ལོངས་སྤྱོད་རྫོགས་པའི་སྐུ། ཆོས་ནི་ཆོས་ཀྱི་སྐུ། རང་གི་ཚོགས་ལྡན་ཉན་པ་ནི་སྤྲུལ་པའི་སྐུ་སྟེ། དེ་བས་ན་ཐམས་ཅད་ཀྱི་ངོ་བོ་ཡིན་པས་ན་ངོ་བོ་ཉིད་ཀྱི་སྐུའོ། །དེ་ལྟ་བུའི་རིམ་པ་ནི་ཟུང་དུ་འཇུག་པའི་ལྷུན་གྱིས་གྲུབ་པའོ། །ཟུང་དུ་འཇུག་པ་ནི་འོད་གསལ་བ་དང་སྟོང་པ་གཉིས་སུ་མེད་པ་སྟེ། ངོ་བོ་ཉིད་ལ་དབྱེར་མེད་ཀྱང༌། ཆོས་ཚུལ་གྱིས་བརྩིས་ན་འོད་གསལ་བ་དང་སྟོང་པའོ། །རིག་པས་ཡང་དག་པར་བརྟག་ན་དངོས་པོ་མེད་པ་ནི་སྟོང་པ་ཡིན་ལ། མཉམ་པར་ཉམས་སུ་མྱོང་བ་ནི་འོད་གསལ་བའོ། །འོད་གསལ་བ་ལས་ཀྱང་སྟོང་པ་གཞན་མ་ཡིན་ལ། སྟོང་པ་ལས་ཀྱང་འོད་གསལ་བ་གཞན་མ་ཡིན་ཏེ། དཔེར་ན་སྨིག་རྒྱུ་ལས་ཆུར་སྣང་བ་ལ་ཡང་དག་པར་ན་ཆུའི་དངོས་པོ་མེད་དོ། །དེ་བཞིན་དུ་འོད་གསལ་བ་ཉིད་ལ་རྣམ་པར་དཔྱད་ན་རང་བཞིན་མེད་པ་སྟོང་པ་ཡིན་ལ། གཏན་མ་གྲུབ་པའི་རི་བོང་གི་རྭ་ལྟ་བུའི་སྟོང་པ་ནི་མ་ཡིན་ནོ། །རང་བཞིན་མེད་པ་སྟོང་པ་ཉིད་འོད་གསལ་བ་ཉམས་སུ་མྱོང་བ་སྟེ། དངོས་པོ་ཡོད་པར་རིག་པས་གྲུབ་པར་སྣང་བ་ནི་མ་ཡིན་ནོ། །དེ་བས་ན་འོད་གསལ་བ་ཉིད་སྟོང་པ་ཡིན་ལ། སྟོང་པ་ཉིད་འོད་གསལ་བ་སྟེ། ཐ་དད་མ་ཡིན་པས་གཉིས་སུ་མེད་དེ། ཟུང་དུ་འཇུག་པའོ། །ཟུང་དུ་འཇུག་པའང་གཞན་གྱིས་གཉིས་སུ་སྣང་བའི་ཞེན་པ་བཟློག་པའི་ཕྱིར་ཟུང་དུ་འཇུག་པ་དང་གཉིས་སུ་མེད་པ་ཞེས་བརྗོད་ཀྱི། རང་གི་མཚན་ཉིད་ལ་ཟུང་དུ་འཇུག་པ་དང་གཉིས་སུ་མེད་པ་ལ་གཉིས་མ་གྲུབ་པས་ན་ཟུང་དུ་འཇུག་པ་དང་གཉིས་སུ་མེད་པ་ཉིད་ཀྱང་མི་གནས། དེས་ན་འདི་ལ་མིང་ངམ། ངོས་གཟུང་བའམ། འདི་ཞེས་བྱ་བའི་བཞག་པ་མེད་དོ། །ལྷུན་གྱིས་གྲུབ་པ་ནི་དཔེར་ན་ཐོ་ཡོར་ལ་མིར་ཤེས་པ་འཁྲུལ་ནས་སྣང་སྟེ། མ་རྟོགས་ན་མིར་སྣང་ཞིང༌། རྟོགས་ན་དེ་ཉིད་ཐོ་ཡོར་ཡིན་ལ། དེས་མི་བསལ་བར་བྱ་བའམ། ཐོ་ཡོར་བསྒྲུབ་པར་བྱ་བ་ཅི་འང་མེད་དོ། །དེ་བཞིན་དུ་དོན་རང་གི་ངོ་བོ་གཉིས་སུ་མེད་པའི་རང་བཞིན་མ་རྟོགས་ན་གཉིས་སུ་སྣང་སྟེ། རྟགས་ཙ་ན་དེ་ཉིད་གཉིས་སུ་མེད་པའི་ཡེ་ཤེས་སོ། །འདིར་ཡང་རྟོགས་པ་དང་མ་རྟོགས་པའི་ཁྱད་པར་གྱིས་གཉིས་སུ་སྣང་བའི་རྟོག་པ་དང༌། གཉིས་སུ་མེད་པའི་མི་རྟོག་པ་ཞེས་དགག་སྒྲུབ་བྱེད་ཀྱང༌། དེ་ཁོ་ན་ཉིད་ཀྱི་ཤེས་པ་ལ་མ་རྟོགས་པའི་དུས་ནའང་དོན་རང་གི་ངོ་བོ་དང་གཉིས་སུ་མེད་དེ། ཟུང་དུ་འཇུག་པའོ། །བླ་མ་དམ་པའི་ཞལ་ལས་རྟོགས་པའི་དུས་ནའང་ཟུང་དུ་འཇུག་པའོ། །འབྲས་བུ་ཕྱག་རྒྱ་ཆེན་པོ་ཐོབ་པའི་དུས་ནའང་དེ་ཉིད་དོ། །དེ་བས་ན་དུས་ཐམས་ཅད་དུ་མི་འགྱུར་བ་ནི་མ་བཅོས་པའོ། །དེ་ལྟ་བུ་དང་ལྡན་པ་ནི་ཕྱག་རྒྱ་ཆེན་པོ་སྟེ། དེ་ལྟར་རྟོགས་པ་ནི་ལྟ་བའོ། །སྒོམ་པ་ནི་དུས་དེ་ཉིད་ལ་སེམས་མ་ཡེངས་པར་འཇོག་པ་ཡིན་ཏེ། དེའང༌། སྒོམ་པ་པོ་མེད་བསྒོམ་པའང་མེད། །ལྷ་མེད་སྔགས་ཀྱང་ཡོད་མ་ཡིན། །སྤྲོས་པ་མེད་པའི་རང་བཞིན་ལས། །ལྷ་དང་སྔགས་ཀྱང་ཡང་དག་གནས། །ཞེས་གསུངས་པས་ན་ཕྱག་རྒྱ་ཆེན་པོ་ཉིད་མ་རྟོགས་པའི་བཅོས་མའི་སྒོམ་པ་ཆེད་དུ་གཏད་པའང་མི་འདོད་དེ། དེ་ཉིད་ཀུན་གྱི་ངོ་བོ་ཡིན་པས་ན་བར་མ་ཆོད་པར་སྤྱོད་ལམ་བཞི་ཆར་མ་ཡེངས་པར་བསྒོམ་པར་བྱའོ། །དེའང་འདི་སྐད་དུ། ཆུ་བོ་ཀླུང་འབབས་གཞུང་དང་ནི། །མར་མེ་འབར་བའི་རྩེ་མོ་ལྟར། །སྔགས་ཀྱི་དེ་ཉིད་རྗེས་འབྲངས་ན། །རྒྱུན་མི་འཆད་པའི་བསམ་གཏན་འཐོབ། །ཞེས་གསུངས་པས། མཉམ་པར་བཞག་པ་དང་རྗེས་ཐོབ་མེད་པར་ཆོས་ཐམས་ཅད་དེ་བཞིན་ཉིད་ཀྱི་ངོ་བོར་ཤེས་པར་བྱ་སྟེ། གོམས་པར་བྱའོ། །གཞན་ཡང༌། གང་ཡང་སྒོམ་པ་པོ་ཉིད་མེད། །གང་ཡང་རྣམ་པར་སྒོམ་པའང་མེད། །བསྒོམ་བྱ་ཉིད་ཀྱང་ཡོད་མ་ཡིན། །དེ་ཡིས་དེ་ཉིད་བསྒོམ་པར་བྱ། །ཞེས་གསུངས་པས། སྒོམ་པ་པོ་དང༌། བསྒོམ་པར་བྱ་བ་དང༌། སྒོམ་པ་ཆེད་དུ་བྱ་བ་མེད་དེ། དེ་ཉིད་ལ་མ་ཡེངས་པར་གཞག་གོ །དེ་ཉིད་ལ་མ་ཡེངས་པར་བསྒོམས་པས་རྟོག་པ་ཐམས་ཅད་གློ་བུར་དུ་རྐྱེན་གཞན་ལ་བརྟེན་ནས་སྐྱེ་སྟེ། རང་གི་ངོ་བོས་ནི་མ་སྐྱེས་ལ། གོང་དུ་རྟོགས་པའི་རྐྱེན་མ་ཚོགས་པ་ན་ཤེས་པ་རྐྱེན་གྱིས་མ་བསླད་པ་མ་བཅོས་པའི་གཉུག་མ་སྒྲོ་སྐུར་དང་བྲལ་བ་ནི་ཕྱག་རྒྱ་ཆེན་པོ་སྟེ། དེ་ལས་ཕྱིས་ཤེས་པ་སྐྱེ་བ་རྐྱེན་གྱིས་བསླད་པ་ནི་བརྟགས་ན་ངོས་གཟུང་དུ་མེད་པས་ན། བཞི་པ་དེ་ཡང་དེ་བཞིན་ནོ། །ཞེས་བྱ་བས་གོང་མ་བཞིན་དུ་ཤེས་པར་བྱ་སྟེ། བཞི་པ་ནི་ཕྱིས་ཀྱི་རྟོག་པའི་རྐྱེན་གྱིས་བསླད་པའོ། །དེ་ཞེས་བྱ་བ་ནི་ཤེས་པ་གཉུག་མ་མ་བཅོས་པ་རྐྱེན་གྱིས་མ་བསླད་པའོ། །ཡང་ཞེས་བྱ་བ་ནི་ཕྱིས་ཀྱི་ཤེས་པ་རྟོག་པ་དང་བཅས་པ་ནི་གོང་མར་བསྡུ་བའོ། །དེ་བཞིན་ནོ་ཞེས་བྱ་བ་ནི་སྣང་བའམ། རྟོག་པ་སྐྱེས་མ་ཐག་ཏུ་གོང་མའི་རང་བཞིན་དུ་ཤེས་པར་བྱའོ། །དེ་བས་ན་དབང་པོ་རྣམས་ཡུལ་ལ་མི་དགག་སྟེ། ཅི་དང་ཅིར་སྣང་བ་ཐམས་ཅད་དེ་དང་དེའི་རང་བཞིན་དུ་ཤེས་པར་བྱའོ། །དེ་ལ་རྟོག་པ་ཅི་སྐྱེས་པ་ལ་རིག་པས་བརྟགས་ཤིང་རང་བཞིན་མེད་པར་བྱེད་ན་ནི་དམན་པར་འགྱུར་རོ། །དཔེར་ན་སྐྱུ་རུ་རའི་རོ་ཉམས་སུ་མྱངས་ནས་མཐོང་མ་ཐག་ཏུ་སྐྱུར་མོར་ཤེས་ཏེ། སྐྱུར་མོ་ཉིད་ཀྱང་སྐྱུ་རུ་ར་ཡིན་ལ། སྐྱུ་རུ་ར་ཉིད་ཀྱང་སྐྱུར་མོར་ཤེས། །དེ་བཞིན་དུ་གང་དུ་ལུང་དང༌། རིགས་པ་དང༌། བླ་མའི་མན་ངག་གིས་ཉམས་སུ་བླངས་ནས་རྟོགས་པས། ཕྱིས་དངོས་པོར་སྣང་བ་ཉིད་སྟོང་པར་ཤེས་ལ། སྟོང་པ་ཉིད་ཀྱང་སྣང་བར་ཤེས་སོ། །དེ་བས་ན་དབྱེར་མེད་པར་ཤེས་པར་བྱའོ། །དེའང་འདི་སྐད་དུ། གང་ཕྱིར་ཡིད་ཀྱིས་མི་སྒོམ་པར། །འགྲོ་བ་ཐམས་ཅད་བསྒོམ་པར་བྱ། །ཐམས་ཅད་ཆོས་ནི་ཡོངས་ཤེས་ན། །སྒོམ་པ་ཉིད་ནི་སྒོམ་པ་མིན། །ཞེས་གསུངས་པས། དེ་ཉིད་མ་ཡེངས་པར་འཇོག་པ་ནི་སྒོམ་པའོ། །དེའང་དོ་ཧ་ལས། མདའ་བསྣུན་གྱིས་སྨྲས་པ། ཀྱེ་ལགས། གང་ཞིག་རྫུན་པས་ལོག་པ་དེ་བོར་ལ། །གང་ལ་ཞེན་པ་ཡོད་པ་དེ་ཡང་ཐོང༌། །རྟོགས་པར་གྱུར་ན་ཐམས་ཅད་དེ་ཡིན་ཏེ། །དེ་ལས་གཞན་ཞིག་སུས་ཀྱང་ཤེས་མི་འགྱུར། །ཞེས་སོ། །དེས་ན་སྣ་ཚོགས་སུ་སྣང་བ་ཐམས་ཅད་སེམས་ཉིད་ཡིན་ལ། སེམས་ཉིད་ཞེན་པ་ཐམས་ཅད་མེད་པར་རྟོགས་པ་ན་ཅི་བྱུང་བ་ཐམས་ཅད་དེ་ལྟར་ཤེས་པར་བྱས་ལ་བསྒོམ་མོ། །སྒོམ་པ་མངའ་དཔེ་གསུམ་སྟེ། ཆུར་བཞུ་བ་དང༌། ནོར་བུ་ཆུ་ནང་དུ་བཅུག་པ་དང༌། མ་རྙོགས་པར་བཞག་པས་རང་དྭངས་པར་འགྱུར་ཏེ། དེ་བཞིན་དུ་རྟོག་པ་ཐམས་ཅད་འགེགས་པ་དང༌། མི་མཐུན་པའི་ཕྱོགས་ཀྱི་རྟོག་པ་སྤང་བའི་ཕྱིར་གཉེན་པོ་ཡེ་ཤེས་བསྒོམ་པ་ནི་བཅོས་མའི་སྒོམ་པའོ། །ཆུ་མ་རྙོགས་པར་བཞག་པ་ན་རང་དྭངས་པ་བཞིན་དུ་དངོས་པོ་ཐམས་ཅད་ཀྱི་རང་བཞིན་ཤེས་པར་བྱས་ནས་མ་བཅོས་པར་འཇོག་པ་ནི་ཕྱག་རྒྱ་ཆེན་པོར་སྒོམ་པའོ། །དེ་ལྟ་བུའི་ཤེས་པས་ཅི་དང་ཅི་བྱེད་པ་ཐམས་ཅད་དེ་དང་དེའི་རང་བཞིན་དུ་བྱེད་པ་ནི་སྤྱོད་པ་སྟེ། དེའང་སྤྱོད་པ་ལ་གསུམ་སྟེ། སྤྲོས་པ་དང་བཅས་པའི་སྤྱོད་པ་དང༌། སྤྲོས་པ་མེད་པའི་སྤྱོད་པ་དང༌། ཤིན་ཏུ་སྤྲོས་པ་མེད་པའི་སྤྱོད་པའོ། །དེ་ལ་སྤྲོས་པ་དང་བཅས་པའི་སྤྱོད་པ་ནི་མཚན་མ་དང་བཅས་པའོ། །སྤྲས་པ་མེད་པའི་སྤྱོད་པ་ནི་གསང་བ་ལ་སོགས་པའི་སྤྱོད་པའོ། །ཤིན་ཏུ་སྤྲོས་པ་མེད་པའི་སྤྱོད་པ་ནི་ཕྱག་རྒྱ་ཆེན་པོ་ལས་གཞན་དུ་མ་བསྟན་ཏེ། དེས་ཟིན་པའི་སྤྱོད་པ་ཅི་བྱས་པ་ཐམས་ཅད་ནི་སྤྱོད་པའོ། །དེ་ལྟ་བུ་ལ་གོམས་པར་གྱུར་པས་ལྷུན་གྱིས་གྲུབ་པ་སྟེ། མངོན་དུ་གྱུར་པ་ནི་འབྲས་བུའོ། །དེ་ལྟ་བུའི་ཕྱག་རྒྱ་ཆེན་པོ་ནི་དྲི་མ་དང་བྲལ་བའི་འབྲས་བུའོ། །དྲི་མ་ནི་དགག་པ་དང་སྒྲུབ་པ་ལ་སོགས་པའི་རྟོག་པ་རྣམས་མེད་པ་ནི་དྲི་མ་དང་བྲལ་བའི་འབྲས་བུ་སྟེ། མཚན་ཉིད་དང་བྲལ་བའི་སྐད་ཅིག་མ་ལ་ལྷན་ཅིག་སྐྱེས་པའི་དགའ་བའོ། །འབྲས་བུ་ཕྱག་རྒྱ་ཆེན་པོ་མ་བཅོས་པར་ལྷུན་གྱིས་གྲུབ་པ་ངོ་བོ་ཉིད་ཀྱི་རིམ་པ་མདོར་བསྟན་པའོ། །དེ་ལྟ་བུའི་ཕྱག་རྒྱ་ཆེན་པོ་ལས་སེམས་ཅན་གྱི་དོན་དུ་འབྲས་བུ་གཟུགས་ཀྱི་སྐུ་གཉིས་སུ་འབྱུང་བ་ནི་དམ་ཚིག་ཕྱག་རྒྱར་བཤད་པ་སྟེ། དེ་ལ་དམ་ཚིག་ནི་ས་མ་ཡ་འབུམ་སྡེ་སྟེ། ས་ལས་དྲངས་ནས་སཾ་ཀེ་ཏེ་ཞེས་བྱ་སྟེ། བརྡ་ཡིན་ལ། ཕྱག་རྒྱ་ནི་མཚོན་པ་སྟེ། ཧེ་རུ་ཀའི་བརྡའི་སྒོ་ནས་ཐབས་སྣང་བ་མཚོན་ཅིང༌། བཙུན་མོའི་བརྡའི་སྒོ་ནས་ཤེས་རབ་སྟོང་པ་ཉིད་མཚོན་པར་བྱེད་ལ། གཉིས་འཁྱུད་པའི་བརྡའི་སྒོ་ནས་གཉིས་སུ་མེད་པའི་ཡེ་ཤེས་ཟུང་དུ་འཇུག་པར་མཚོན་པ་ནི་དམ་ཚིག་གི་ཕྱག་རྒྱའོ། །དམ་ཚིག་གི་ཕྱག་རྒྱ་ལའང་ལས་ཀྱི་ཕྱག་རྒྱ་བཞིན་དུ་དགའ་བ་བཞིར་དབྱེ་སྟེ། དེ་ལ་དང་པོ་རྒྱུ་བསོད་ནམས་ཀྱི་ཚོགས་ནས་བརྩམས་ཏེ། རྒྱུའི་ཧེ་རུ་ཀ་མངོན་པར་བྱང་ཆུབ་ལྔས་བསྐྱེད་པ་ནི་སྣ་ཚོགས་ཀྱི་རྟོག་པ་ཡོད་པས་རྣམ་པ་སྣ་ཚོགས་པའི་སྐད་ཅིག་མ་ལ་དགའ་བའོ། །ལྷ་མོའི་འཁོར་ལོ་དབྱུང་བའི་ཕྱིར་མཁའ་གསང་བྱིན་གྱིས་བརླབས་ན། སྙོམས་པར་ཞུགས་པས་རྡོ་རྗེ་ནོར་བུའི་གོང་གི་དཀྱིལ་དུ་བྱང་ཆུབ་ཀྱི་སེམས་ཁུ་བའི་རྣམ་པ་ལས། བདེ་བའི་ངོ་བོ་ཉམས་སུ་མྱོང་བ་ནི་རྣམ་པར་སྨིན་པའི་སྐད་ཅིག་མ་ལ་མཆོག་ཏུ་དགའ་བའོ། །དེ་ནས་སྐུ་གསུང་ཐུགས་ཀྱི་ཡི་གེ་གསུམ་འདོད་ཆགས་ཆེན་པོའི་རང་བཞིན་ཧོཿདམར་པོ་གཉིས་ཀྱི་བར་དུ་ཆུད་པའི་དྲི་ཟའི་སྲོག་ཆགས་ཞལ་དུ་ཐིམ་པས། རྗེ་བཙུན་དང་རྗེ་བཙུན་མ་གཉིས་འོད་དུ་ཞུ་སྟེ། ཟླ་བ་དང་ཉི་མའི་དབུས་ན་གནས་པའི་ཐིག་ལེ་གཉིས་ནི་འོད་གསལ་བ་དང་སྟོང་པའོ། །དེ་ཟླ་བ་ལ་རེག་པའི་ཐིག་ལེ་ནི་ཤེས་རབ་སྟེ། སྟོང་པའོ། །སྟེང་ཉི་མ་ལ་རེག་པ་ནི་འོད་གསལ་བ་སྟེ། ཐབས་སོ། །གཉིས་དབྱེར་མེད་པ་ནི་ཕན་ཚུན་གཅིག་ལ་གཅིག་གི་རྒྱས་བཏབ་པ་སྟེ། ཟུང་དུ་འཇུག་པའོ། །དེ་ནི་མཚན་ཉིད་དང་བྲལ་བའི་སྐད་ཅིག་མ་ལ་ལྷན་ཅིག་སྐྱེས་པའི་དགའ་བའོ། །དེ་ནས་སྨོན་ལམ་གྱི་དབང་གིས་པུཀྐ་སཱི་ལ་སོགས་པའི་ཚད་མེད་པའི་ལྷ་མོ་བཞིས་རྡོ་རྗེའི་གླུས་བཞེངས་སུ་གསོལ་ནས། འབྲས་བུའི་ཧེ་རུ་ཀ་གཟུགས་ཀྱི་སྐུ་རུ་བཞེངས་པ་ནི་རྣམ་པར་ཉེད་པའི་སྐད་ཅིག་མ་ལ་དགའ་བྲལ་གྱི་དགའ་བའོ། །འདིར་ཡང༌། བཞི་པ་དེ་ཡང་དེ་བཞིན་ནོ། །ཞེས་བྱ་བས་སྔ་མ་བཞིན་དུ་ཤེས་པར་བྱའོ། །དགོས་པ་སྔ་མ་བཞིན་དུ་དམ་ཚིག་གི་ཕྱག་རྒྱའི་དགའ་བ་བཞིའང་གཅིག་ཏུ་བྱས་ནས་སྐྱེས་བུ་བྱེད་པའི་འབྲས་བུ་ཞེས་བྱ་སྟེ། སེམས་ཅན་གྱི་དོན་བྱེད་པས་ན་གཟུགས་ཀྱི་སྐུ་ནི་སྐྱེས་བུ་བྱེད་པའི་འབྲས་བུ་ཡིན་ཏེ། རྣམ་པར་ཉེད་པའི་སྐད་ཅིག་མ་ལ་དགའ་བྲལ་གྱི་དགའ་བ་ལ་གཞག་གོ །དེ་ལྟར་དགའ་བ་བཅུ་དྲུག་གོ །འདིར་ཡང་ཕྱག་རྒྱ་ཆེན་པོ་དང་དམ་ཚིག་གི་ཕྱག་རྒྱ་གཉིས། བཞི་པ་དེ་ཡང་དེ་བཞིན་ནོ། །ཞེས་བྱ་བས་གོང་མ་བཞིན་དུ་གཉིས་སུ་མེད་པར་ཤེས་པར་བྱའོ། །དམ་ཚིག་གི་ཕྱག་རྒྱ་མདོར་བ་སྡུས་ཏེ་བསྟན་པའོ། །གང་ཞིག་བརྒྱུད་པའི་རིམ་པ་འདི། །བླ་མའི་ཞབས་ལ་ཡུན་རིང་དུ། །བསྙེན་བཀུར་ལས་བྱུང་གོམ་པ་ཡིས། །བདག་ཉིད་དྲན་ཕྱིར་བྲིས་པ་ཡིན། །གཞན་ཡང་བདག་འདྲའི་སེམས་ཅན་དང༌། །དོན་དུ་གཉེར་བ་གཞན་དག་དང༌། །དད་ལྡན་བྱང་ཆུབ་དོན་གཉེར་བའི། །དོན་དུ་བདག་གིས་ཅུང་ཞིག་བྲིས། །གང་ཡང་བདག་བློ་གཏི་མུག་པས། །ལེགས་བཤད་གང་ཉེས་གྱུར་པ་ཡི། །མ་རྟགས་དབང་གིས་ནོར་ན་ཡང༌། །མཁས་པ་རྣམས་ཀྱིས་བཟོད་པར་མཛོད། །བླ་མ་བརྒྱུད་པའི་རིམ་པ་འདི། །འབད་པས་བདག་གིས་བྲིས། པ་ཡིན། །དེ་ཡི་དགེ་བ་ཅི་ཐོབ་པས། །སེམས་ཅན་ཕྱག་རྒྱ་ཆེན་པོར་ཤོག །བླ་མ་བརྒྱུད་པའི་རིམ་པའི་མན་ངག་ཅེས་བྱ་བ་ཕྱག་རྒྱ་ཆེན་པོ་རྣལ་དུ་མཚོན་པར་བྱེད་པ་སློབ་དཔོན་ཆེན་པོ་བཛྲ་པཱ་ཎིའིཞལ་སྔ་ནས་མཛད་པ་རྫོགས་སོ།། །།རྒྱ་གར་གྱི་མཁན་པོ་དྷ་རི་ཛྙཱ་ནའི་ཞབས་དང༌། བོད་ཀྱི་ལོ་ཙཱ་བ་འབྲོག་མི་ཇོ་སྲས་ཀྱིས་བསྒྱུར་ཞིང་ཞུས་ཏེ་གཏན་ལ་ཕབ་པའོ། །

༄༅། །དེ་ཁོ་ན་ཉིད་ལ་འཇུག་པ་ཞེས་བྱ་བ་བདེ་བར་གཤེགས་པའི་བཀའ་མ་ལུས་པ་མདོར་བསྡུས་ཏེ་བཤད་པའི་རབ་ཏུ་བྱེད་པ་བཞུགས་སོ། །
སློབ་དཔོན་དཔལ་ཡེ་ཤེས་གྲགས་པས་མཛད།

༄༅། །རྒྱ་གར་སྐད་དུ། ཏཏྟྭ་ཨ་བ་ཏ་རཱ་བྱ་ས་ཀ་ལ་སུ་ག་ཏ་བཱ་ཙ་སཾ་ཀྵིཔྟ་བྱཱ་བྱ་པྲ་ཀ་ར་ཎ། བོད་སྐད་དུ། དེ་ཁོ་ན་ཉིད་ལ་འཇུག་པ་ཞེས་བྱ་བ་བདེ་བར་གཤེགས་པའི་བཀའ་མ་ལུས་པ་མདོར་བསྡུས་ཏེ་བཤད་པའི་རབ་ཏུ་བྱེད་པ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །རྣམ་རྟོག་དྲྭ་བ་དང་བྲལ་མཁའ་ལྟར་རང་བཞིན་རོ་གཅིག་ཅིང༌། །འགྲོ་བ་ཀུན་ལ་ཕན་མཛད་མ་ལུས་དྲི་མེད་སྐུར་ལྡན་པ། །ཉིད་གཞན་དོན་རྣམས་ཡང་དག་རྒྱ་ཆེ་མི་གཡོ་བདེན་པའི་གཏེར། །རྒྱལ་བ་མཆོག་ལ་བཏུད་དེ་རྒྱལ་བ་གྲུབ་པའི་ཆོ་ག་བཤད། །ཕན་ལ་མཁས་པ་རྣམས་ཀྱིས་ངེས་པར་བཤད་པའི་སྒྲུབ་པའི་ཐབས། །འབད་དེ་བྱས་པ་ཆེན་པོ་གལ་ཏེ་ཡོད་མོད་ཀྱི། །འོན་ཀྱང་དེ་ཉིད་འཇུག་པའི་ཆོ་གས་ཀྱང་ནི་འདི་ཉིད་ཀྱི། །མཁས་པ་རྣམས་ཀྱིས་དེ་ཉིད་རྟོགས་པར་བྱ་ཕྱིར་ཕན་པར་བྱས། །ལུང་ཆེན་པོ་དང་ཐེག་ཆེན་དང༌། །དབུ་མ་ལས་ཀྱང་བདག་གིས་ནི། །ཇི་བཞིན་ལུང་དང་མན་ངག་བཞིན། །བསྒོམ་པ་བཏུས་ཏེ་བཤད་པ་ཡིན། །འདི་ན་འགྲོ་བ་མ་ལུས་པ་བདག་ཉིད་ཀྱི་སྒྲིབ་པ་རྣམ་པ་གཉིས་སྤོང་བའི་སྐལ་བ་ཅན་དུ་བྱ་བ་ལ་མངོན་པར་འདུ་བྱེད་པ་ལ་འཇུག་པས་ནི་ཉོན་མོངས་པ་དང་ཤེས་བྱའི་སྒྲིབ་པ་སྤང་བར་བྱ་བའི་ཕྱིར་རྟོག་པ་སྔོན་དུ་གཏོང་བ་ལ་འབད་པར་བྱའོ། །ཞེས་བྱ་བ་ནི་མན་ངག་ཡིན་ནོ། །དེ་སྐད་དུའང༌། ས་སྟེང་སྐལ་མེད་ཡོད་མིན་པས། །ཐམས་ཅད་སངས་རྒྱས་འགྱུར་བ་ཡིན། །དེ་བས་རྫོགས་པའི་བྱང་ཆུབ་ནི། །སྒྲུབ་ལ་སྒྱིད་ལུག་མི་བྱའོ། །ཞེས་གངས་པ་ཡིན་ནོ། །དེ་ལ། གསང་སྔགས་ཕ་རོལ་ཕྱིན་བདེན་པའི། །དེ་ཉིད་རྣལ་འབྱོར་མངོན་བརྩོན་རྣམས། །རང་གི་མོས་པའི་ཁྱད་པར་གྱིས། །དེ་ཉིད་རྣལ་འབྱོར་རྣམ་གསུམ་ཡིན། །དེ་ལྟར་སྐལ་བ་དང་ལྡན་པའི་གདུལ་བྱའི་སྐྱེ་བོ་རྣམས་ནི་མདོར་བསྡུས་ན་རང་གི་ལམ་ལ་ཇི་ལྟ་བ་བཞིན་དུ་ལྷག་པར་མོས་པའི་དབྱེ་བས་བྱེ་བྲག་རྣམ་པ་གསུམ་དུ་འགྱུར་ཏེ། གསང་སྔགས་ཀྱི་སྒོའི་སྤྱད་པ་སྤྱོད་པ་རྣམས་དང༌། ཕ་རོལ་ཏུ་ཕྱིན་པ་ལ་མངོན་པར་བརྩོན་པ་རྣམས་དང༌། འདོད་ཆགས་དང་བྲལ་བ་སྔོན་དུ་འགྲོ་བའི་ལམ་ལ་ལྷག་པར་མོས་པའོ། །དེ་ལ་དང་པོ་ནི། སྒོམ་པའི་སྟོབས་རྫོགས་པས་བསོད་ནམས་དང་ཡེ་ཤེས་ཀྱི་ཚོགས་མ་ལུས་པ་ཉིད་ཀྱིས་སྒོམ་པ་ལ་གཅིག་ཏུ་གཞོལ་བའི་ཕྱིར་དུས་ངེས་པ་མེད་པར་ཀུན་ཏུ་བཟང་པོ་ཉིད་རྫོགས་པར་བྱེད་པ་ཡིན་ནོ། །གཉིས་པ་ནི། སྤྲོས་པ་མེད་པར་སྦྱིན་པ་ལ་སོགས་པའི་བྱ་བ་མངོན་པར་རྫོགས་པས་ཕ་རོལ་ཏུ་ཕྱིན་པ་མ་ལུས་པའི་ཚོགས་གཉིས་ཀྱིས་བྱ་བའི་རང་བཞིན་གྱི་ཐབས་ལ་བསླབ་པའི་མཐར་ཐུག་པའི་ཕྱིར་བསྐལ་པ་གྲངས་མེད་པ་གསུམ་གྱིས་སངས་རྒྱས་ཉིད་རྫོགས་པར་བྱེད་པ་ཡིན་ནོ། །དེ་ལས་གཞན་པ་ནི་ངོ་བོ་ཉིད་མེད་པའི་རང་བཞིན་བསྒོམ་པ་དང་བྲལ་བས་རྟག་པ་ལ་སོགས་པའི་ཕྱིན་ཅི་ལོག་རྣམས་ཀྱི་གཉེན་པོར་སྡུག་བསྔལ་གྱི་བདེན་པ་ལ་སོགས་པ་བསྒོམས་པས་འདོད་ཆགས་དང་བྲལ་བ་མངོན་དུ་བྱས་ནས། དུས་ཕྱིས་ཤིག་ན་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་ནས་བསྐལ་པ་གྲངས་མེད་པ་བཞིས་སངས་རྒྱས་ཉིད་ཡོངས་སུ་རྫོགས་པར་བྱེད་པ་ཡིན་ནོ། །གསུམ་པ་ནི། དེ་རྣམས་ཀྱང་ཆུང་ངུ་དང༌། འབྲིང་དང༌། ཆེན་པོ་ཉིད་ཀྱིས་སོ་སོ་ཞིང་རྣམ་པ་གསུམ་གསུམ་དུ་འགྱུར་ཏེ། གསང་སྔགས་དང༌། ཕ་རོལ་ཏུ་ཕྱིན་པ་དང༌། བདེན་པའི་རྣལ་འབྱོར་པ་རྣམས་ནི་དགུར་ཡང་འགྱུར་བ་ཡིན་ནོ། །དེ་རྣམས་ཀྱང་རེ་རེ་ཞིང་ཡང་དབང་པོ་རབ་དང༌། འབྲིང་དང༌། ཐ་མ་ཉིད་ཀྱིས་གསུམ་གསུམ་དུ་འགྱུར་རོ། །དེ་ལ་གསང་སྔགས་ཀྱི་སྒོའི་སྤྱད་པ་སྤྱོད་པ་རྣམས་ཀྱི་དབང་པོ་རབ་ནི་སྙིང་རྗེ་ཆེན་པོ་དང་ལྡན་ཞིང་ཉོན་མོངས་པ་ཆུང་བ་ཉིད་དང༌། ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་སྒོམ་པ་ལ་གཅིག་ཏུ་མོས་པ་ཡིན་པའི་ཕྱིར་རོ། །དབང་པོ་འབྲིང་ནི་དངོས་པོ་མེད་པར་ལྷག་པར་མོས་སུ་ཟིན་ཀྱང༌། ཉོན་མོངས་པའི་དབང་དུ་གྱུར་པས་སྟོང་པ་ཉིད་ཀྱི་ངོ་བོ་ཉིད་ཀྱི་ཡེ་ཤེས་ཀྱི་ཕྱག་རྒྱ་དང་གཉིས་སུ་མེད་པའི་སྦྱོར་བ་སྒོམ་པ་ལ་གཅིག་ཏུ་མོས་པ་ཡིན་ནོ། །དབང་པོ་ཐ་མའང་སྟོང་པ་ཉིད་ལ་མོས་སུ་ཟིན་ཀྱང༌། སེམས་ཀྱི་རྒྱུད་འདོད་ཆགས་ལ་སོགས་པའི་ཉོན་མོངས་པ་དྲག་པོའི་དབང་དུ་གྱུར་པས། ཅི་རིགས་པའི་དམ་ཚིག་དང༌། ལས་ཀྱི་ཕྱག་རྒྱའི་སྙོམས་པར་འཇུག་པའི་རྣལ་འབྱོར་དང་ལྡན་པས་ཐམས་ཅད་བསྒོམ་པ་ཡིན་ཏེ། ཡེ་ཤེས་དང༌། དམ་ཚིག་དང༌། ལས་ཀྱི་ཕྱག་རྒྱ་དང་གཉིས་སུ་མེད་པར་སྒོམ་པ་འདི་དག་ཀྱང་ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་ལ་འཇུག་པའི་ཕྱིར་དེ་ཁོ་ན་ཉིད་ཡིན་ནོ་ཞེས་ཁོ་བོ་སྨྲ་སྟེ། འདི་དག་ཐམས་ཅད་ཀྱང་སོ་སོའི་སྐྱེ་བོ་ཉིད་ཀྱི་གནས་སྐབས་ན་ཕྱིར་མི་ལྡོག་པ་ཡིན་ནོ། །ཞེས་བྱ་བ་ནི་མན་ངག་གོ །ཕ་རོལ་ཏུ་ཕྱིན་པ་ལ་མངོན་པར་བརྩོན་པའི་དབང་པོ་རབ་ནི་ཞི་གནས་དང་ལྷག་མཐོང་བསྒོམས་པས་སོ་སོའི་སྐྱེ་བོའི་གནས་སྐབས་ཉིད་ན་ཕྱག་རྒྱ་ཆེན་པོ་ལས་བྱུང་བ་དང་ངེས་པར་ལྡན་པ་ཡང་དག་པར་རྟོགས་པས་ཕྱིར་མི་ལྡོག་པའི་རྟགས་ཉིད་དང༌། སྙིང་རྗེ་ཆེན་པོ་དང་ལྡན་པས་ཚོགས་གཉིས་རྫོགས་པར་བྱ་བའི་ཕྱིར་རྟག་ཏུ་མངོན་པར་བརྩོན་པར་འདོད་པ་མ་ཡིན་ནོ། །དབང་པོ་བར་མའང་ཞི་གནས་དང་ལྷག་མཐོང་བསྒོམས་པས་ཕྱག་རྒྱ་ཆེན་པོ་དང་གཉིས་སུ་མེད་པ་སྐྱེས་སུ་ཟིན་ཀྱང༌། ཇི་སྲིད་རབ་ཏུ་དགའ་བའི་ས་མ་ཐོབ་ཀྱི་བར་དུ་ངེས་པར་ས་དང་ལྡན་པ་མ་ཡིན་ཏེ། དེ་བས་ན་དེ་ངེས་པའི་རྒྱུར་སྙིང་རྗེ་ཆེན་པོ་མེད་པས་ཚོགས་གཉིས་རྫོགས་པའི་ཕྱིར་ཤིན་ཏུ་མངོན་པར་བརྩོན་པར་འདོད་པ་མ་ཡིན་ནོ། །དབང་པོ་ཐ་མའང་ཕྱག་རྒྱ་ཆེན་པོ་དང་ངེས་པར་ལྡན་པ་མ་ཡིན་པས། ཇི་སྲིད་དུ་རིང་དུ་སོང་བའི་ས་མ་ཐོབ་པ་དེས་ན་འདི་ནི་དེའི་རྒྱུ་སྙིང་རྗེ་ཆེན་པོ་མེད་པས་རང་གི་ལམ་ལ་ཤིན་ཏུ་དམན་པའི་བརྩོན་པ་འདོད་པ་ཡིན་ནོ། །འདི་རྣམས་ཀྱང་དང་པོར་ཞི་གནས་དང་ལྷག་མཐོང་བསྒོམ་པ་ནི་ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་སྒོམ་པ་ལ་འཇུག་པའི་རིམ་པ་ཡིན་ནོ་ཞེས་བཤད་དོ། །འདོད་ཆགས་དང་བྲལ་བ་ལ་ལྷག་པར་མོས་པའི་དབང་པོ་རབ་ནི་སྡུག་བསྔལ་ལ་སོགས་པའི་བདེན་པ་སྒོམ་པ་ལ་མངོན་པར་བརྩོན་དུ་ཟིན་ཀྱང་གཞན་གྱི་དོན་ལ་གཅིག་ཏུ་སྲེད་པ་ཡིན་ནོ། །དབང་པོ་བར་མའང་སྒོམ་པ་ལ་བརྩོན་པ་ཉིད་ཀྱིས་ཅུང་ཟད་གཞན་གྱི་དོན་ལ་སྲེད་པ་ཡིན་ནོ། །དེ་བས་ན་འདི་གཉིས་ནི་རང་སངས་རྒྱས་སུ་འགྱུར་རོ། །དབང་པོ་ཐ་མ་ནི་བདེན་པ་བཞི་སྒོམ་པ་ལ་མངོན་པར་བརྩོན་པ་ཉིད་ཀྱིས་བདག་ཉིད་དུལ་བ་དང་ཞི་བ་ལ་སོགས་པར་གཅིག་ཏུ་འདོད་པས་ན་ཉན་ཐོས་སུ་འགྱུར་བ་ཡིན་ནོ། །འདོད་ཆགས་དང་བྲལ་བའི་ལམ་ལ་མངོན་པར་བརྩོན་པ་རྣམས་ཀྱང་ཕྱག་རྒྱ་ཆེན་པོ་དང་གཉིས་སུ་མེད་པར་བསྒོམས་པས་བསྒོམ་པ་མེད་པར་སངས་རྒྱས་སུ་འགྱུར་བ་ཡིན་ནོ། །ཞེས་བཤད་དོ། །དེ་ལྟར་དབྱེ་བ་དགུ་པོའི་རྣམ་པར་ངེས་པ་ནི། སྐྱོབ་པས་གདུལ་བྱའི་འགྲོ་རྣམས་བསམ་ལས་ཕྱེ། །དེ་བས་དབུ་མའི་རྗེས་སུ་འབྲངས་ནས་ནི། །མན་ངག་སྟོན་བྱེད་སྤྱོད་པ་བཤད་པ་ཡིན། །སློབ་དཔོན་ཡེ་ཤེས་གྲགས་པས་རྣམ་པར་སྦྱར་བ་དཔལ་དེ་ཁོ་ན་ཉིད་ལ་འཇུག་པ་ལས། དབྱེ་བའི་རྣམ་པར་ངེས་པ་སྟེ། ལེའུ་དང་པོའོ། །
	སློབ་མ་བརྟག་དང་དཔྱད་པ་ལ། །འབད་དེ་ཤེས་པར་བྱས་ནས་ནི། །ཅི་རིགས་པར་ནི་ངེས་སྦྱོར་བ། །སློབ་དཔོན་ཡིན་པར་ཐུབ་པས་གསུངས། །གདུལ་བྱ་དེ་རྣམས་ཀྱང་རྟགས་དང་ཀུན་ཏུ་སྤྱོད་པ་འགའ་ཞིག་གིས་ཇི་སྐད་དུ་བཤད་པའི་མོས་པའི་ཁྱད་པར་ངེས་པར་ཤེས་པར་བྱས་ལ། སློབ་དཔོན་གྱིས་ཇི་ལྟར་འོག་ནས་བཤད་པའི་རང་གི་བསྒོམ་པའི་རིམ་པ་ལ་ངེས་པར་སྦྱར་བར་བྱ་སྟེ། ཇི་སྐད་དུ། བླ་མས་སློབ་མའི་བསམ་ཤེས་ནས། །རྗེས་སུ་བསྟན་པར་ནུས་པ་གང༌། །དེ་ཡིས་སློབ་མ་བསྡུ་བྱ་ཡི། །རྨོངས་པ་སློབ་མ་བསྡུ་འོས་མིན། །ཞེས་བཤད་པ་དང༌། དེ་བཞིན་དུ། གང་དང་གང་ལ་དང་པོར་ཕན། །དེ་དང་དེ་ཡིས་ཀུན་དཔྱད་ཀྱི། །སྣོད་ཉམས་གྱུར་ལ་ནམ་ཡང་ནི། །དམ་ཆོས་བསྟན་པར་མི་བྱའོ། །ཞེས་བྱ་བ་དང༌། གཞན་ཡང༌། དེ་ཉིད་འཚོལ་ལ་ཐོག་མར་ནི། །ཐམས་ཅད་ཡོད་ཅེས་བརྗོད་པར་བྱ། །དོན་རྣམས་རྟོགས་ཤིང་ཆགས་མེད་ན། །དེ་ཡི་འོག་ཏུ་དབེན་པའོ། །ཞེས་བཤད་པས། ཐོག་མ་ཁོ་ནར་ཐམས་ཅད་སྟོང་པ་ལ་ངེས་པར་སྦྱོར་བར་མི་བྱ་སྟེ། ཤེས་རབ་ཉམ་ཆུང་བ་ཉིད་ཀྱིས་དེ་སྤོང་བའི་རྒྱུས་དམྱལ་བ་ལ་སོགས་པར་ཡང་འགྲོ་བར་འགྱུར་བས་དེ་ལྟར་མི་འགྱུར་བའི་ཕྱིར་རོ། །དེའང༌། སྟོང་ཉིད་བསོད་ནམས་འདོད་པ་ཡི། །ཐམས་ཅད་དུ་ནི་བརྗོད་མི་བྱ། །གནས་མིན་པར་ནི་སྦྱོར་བ་ཡིས། །བདུད་རྩི་དུག་ནི་ཉིད་དུ་འགྱུར། གཞན་ཡང༌། སྟོང་པ་ཉིད་ལ་བལྟ་ཉེས་ན། །ཤེས་རབ་ཆུང་ལྡན་ཕུང་བར་འགྱུར། །ཇི་ལྟར་སྦྲུལ་ལ་བཟུང་ཉེས་དང༌། །རིག་སྔགས་ཉེས་པར་བསྒྲུབས་པ་བཞིན། །གཞན་ཡང༌། ཇི་ལྟ་བཞིན་དུ་མི་ཤེས་པར། །བླུན་པོ་མཁས་པར་རློམ་བྱེད་པ། །སྤོང་བྱེད་བདག་ལ་ཞེན་པས་ན། །མནར་མེད་ཐུར་དུ་ཁ་བལྟའོ། །དེ་ལྟ་བས་ན་སློབ་དཔོན་གྱིས་དང་པོར་བྱམས་སྙིང་རྗེ་ཆེན་པོ་བསྐྱེད་ལ། སེམས་ཅན་ཐམས་ཅད་ཀྱི་སློབ་མར་ཁས་བླངས་ཏེ། ཁེངས་པ་གདུལ་དཀའ་བའང་འདུལ་བར་བྱེད་དོ། །དེ་སྐད་དུ། འགའ་ཡི་སློབ་མར་བྱ་བ་དང༌། །འགའ་ཡི་སློབ་དཔོན་བྱ་བ་ཡིས། །མཁས་པས་སེམས་ཅན་འདུལ་བྱེད་པ། །སྣ་ཚོགས་ཐབས་ཀྱིས་ཐབས་མཁས་ཡིན། །བསྒྲུབ་པར་དཀའ་བ་རྣམས་ལ་འབད་པ་ཁོ་ནས་རྗེས་སུ་བརྩེ་བར་བྱ་སྟེ། ཇི་སྐད་དུ། ན་བའི་བུ་ལ་ཁྱད་པར་དུ། །མ་ནི་གདུང་བ་སྐྱེ་བ་ལྟར། །དེ་བཞིན་བྱང་ཆུབ་སེམས་དཔའ་རྣམས། །དམ་པ་མིན་ལ་ཁྱད་པར་བརྩེ། །ཞེས་བཤད་པ་ཡིན་ནོ། །སློབ་མ་རྣམས་རང་དགར་དེ་ཁོ་ན་ཉིད་ལ་འཇུག་པ་ནི་ནམ་ཡང་འདོད་པ་མ་ཡིན་ཏེ། འདིར་བཤད་པ། རྫོགས་སངས་རྒྱས་ཀྱིས་རྟག་པར་ནི། །སློབ་མ་རང་བཟོར་བཞེད་མིན་ཏེ། །ལོང་བ་རང་དགར་རི་བོ་ལ། །འཛེགས་པ་བདེ་བར་འགྱུར་མ་ཡིན། །ལུང་ནི་ཡོངས་སུ་བརྟག་པ་ལ། །རང་དགར་དགག་པ་མ་ཡིན་ཏེ། ཡོངས་བརྟག་ཉིད་ཀྱིས་ཐམས་ཅད་དུ། །གང་ཕྱིར་མཁས་པས་རབ་ཏུ་འཇུག །རབ་ཏུ་འཇུག་པ་དེ་ཉིད་ནི། །བླ་མས་རྣམ་པར་ཤེས་འགྱུར་ཞིང༌། །སྒོམ་ལ་ངེས་པར་སྦྱོར་འགྱུར་ཞེས། །དེ་སྐད་རྒྱལ་བས་གསུངས་པ་ཡིན། །དེ་ལ་རེ་ཞིག་ཕྱིའི་རྟགས་ཀྱིས་སྐལ་བ་དང་ལྡན་པ་གཟུང་བར་བྱ་སྟེ། ཇི་སྐད་དུ། སོ་སོའི་སྐྱེ་བོར་གྱུར་ཀྱང་སྟོང་ཉིད་ལ། །སྐད་ཅིག་སྐད་ཅིག་ནང་དུ་དགའ་བ་འཐོབ། །རབ་དང་ལས་བྱུང་མིག་གཡོ་མཆི་མ་འབྱུང༌། །ལུས་ཀྱི་བ་སྦུ་ལྡང་པའང་འབྱུང་བར་འགྱུར། །གང་ཡིན་དེ་ལ་བྱང་ཆུབ་ས་བོན་ཡོད། །དེ་ཉིད་བསྟན་པའི་སྣོད་དུ་གྱུར་པ་ལ། །དོན་དམ་བདེན་པ་དེ་ལ་བསྟན་པར་བྱ། །དེ་ཡི་རིགས་ཀྱིས་དེ་ལ་ཡོན་ཏན་འབྱུང༌། །སྟོང་པ་ཉིད་ཀྱི་ས་བོན་གྱི་མཚན་མ་དེའི་ཡོན་ཏན་ཡང་དེ་ཉིད་དུ་བཤད་དེ། གང་སྟོང་པ་ཉིད་ལ་མངོན་པར་བརྩོན་པ་ནི་སྟོང་པ་ཉིད་ལ་མངོན་པར་བརྩོན་པས་ཤེས་པར་བྱ་ཞིང༌། གང་དེ་ལ་མངོན་པར་བརྩོན་པའི་དོན་ཉམས་སུ་བླང་བར་བྱ་སྟེ། འདི་ལྟ་སྟེ། ཚུལ་ཁྲིམས་ཡང་དག་པར་བླང་བ་ལ་རྟག་ཏུ་འཇུག་པ་དང༌། སྦྱིན་པ་གཏོང་ཞིང་སྙིང་རྗེ་བསྟེན་པ་དང༌། བཟོད་པར་བྱེད་ཅིང་དགེ་བའི་རྩ་བ་དེའང་བྱང་ཆུབ་ཀྱི་ཕྱིར་སྨོན་པར་བྱེད་ལ། དེའང་འགྲོ་བ་རྣམས་དགྲོལ་བར་བྱ་བའི་ཕྱིར་བསྔོ་བ་དང༌། བྱང་ཆུབ་སེམས་དཔའ་རྣམས་ལ་གུས་པ་དང༌། ཟབ་ཅིང་རྒྱ་ཆེ་བའི་ཚུལ་ལ་མཁས་པ་ཞེས་བྱ་བ་ལ་སོགས་པའོ། །དེ་ལྟར་བླ་མའི་ལམ་ལ་ལེགས་གནས་ནས། །འགྲོ་བ་ཀུན་ལ་ཕན་བསམ་ཡང་དག་བསྐྱེད། །དེ་ནི་འགྲོ་བ་ཀུན་གྱི་སྟོན་འགྱུར་ཞིང༌། །སྲིད་གསུམ་བླ་མ་གཅིག་པུ་ལྟ་བུར་བགྲང༌། །སློབ་དཔོན་ཡེ་ཤེས་གྲགས་པས་རྣམ་པར་སྦྱར་བ་དཔལ་དེ་ཁོ་ན་ཉིད་ལ་འཇུག་པ་ལས། སློབ་དཔོན་གྱི་ཚུལ་ཞེས་བྱ་བའི་རྣམ་པར་ངེས་པ་སྟེ། ལེའུ་གཉིས་པའོ། །
	ད་ནི་སྒོམ་པ་བསྟན་པར་བྱ་སྟེ། དེའང༌། རང་གི་ཚིག་དང་ཚད་མ་དང༌། །ལུང་དང་གང་དག་མི་འགལ་བ། །དེ་དོན་སྒོམ་པ་ལ་སྤྱོད་པའི། །བླ་མས་བསྟན་པ་སྒོམ་པ་ཡིན། །སྒོམ་པ་ཞེས་བྱ་བ་ནི་རང་གི་ཚིག་དང་ཚད་མ་དང་མི་དགལ་བ། གསུང་རབ་དང་རབ་ཏུ་འབྲེལ་བ། བླ་མ་རྣམས་ཀྱིས་རབ་ཏུ་བསྟན་པའི་དངོས་པོ་ཉམས་སུ་བླང་བ་ཡིན་ནོ། །དེའང་ཐུན་མོང་དང༌། དེ་ལས་ཅིག་ཤོས་སོ། །དེ་ལ་ཕྱག་རྒྱ་ཆེན་པོའི་མཉམ་པར་སྦྱོར་བ་བསྒོམ་པ་ནི་རྣལ་འབྱོར་པ་རྣམས་ཀྱི་ཐུན་མོང་སྟེ། གང་གི་ཕྱིར་དེ་ལས་ཕུན་སུམ་ཚོགས་པ་ཐམས་ཅད་འབྱུང་བ་ཡིན་ནོ། །སྒོམ་པ་ཞེས་བྱ་བ་ནི་འབྲས་བུ་མངོན་པར་རྫོགས་པའི་ཕྱིར་ཡིན་ལ། འབྲས་བུའང་གཞན་གྱི་དོན་བྱེད་པའི་མཚན་ཉིད་དུ་བསྒོམ་པ་དགུ་ཆར་ལ་འཇུག་པའི་སྤྱི་ཡིན་ལ། དེའང་སེམས་ཅན་གྱི་ཚོགས་མ་ལུས་པའི་སྒྲིབ་པ་གཉིས་སྦྱངས་ནས་ཀུན་ཏུ་བཟང་པོ་ཉིད་ཅེས་རྫོགས་པར་བྱའོ། །དེའང་གདུལ་བྱའི་སྐྱེ་བོའི་བསམ་པའི་ཁྱད་པར་གྱིས་རྣལ་འབྱོར་དང༌། སྤྱད་པ་དང༌། བྱ་བའི་བྱེ་བྲག་ལས་ཕྱག་རྒྱ་དང༌། དཀྱིལ་འཁོར་དང༌། སྔགས་ལ་སོགས་པའི་སྤྲོས་པ་རབ་ཏུ་བསྟན་པར་ནུས་ཤིང༌། སངས་རྒྱས་ཉིད་དང༌། མཚན་གཞན་ཡང་ཀུན་ཏུ་བཟང་པོ་ཉིད་ཅེས་བྱ་བ་མེད་པར་ལེགས་པར་རྫོགས་པར་མི་འགྱུར་རོ། །དེའང་དོན་གྱི་འབྲས་བུ་སྟེ། དེའང་བསོད་ནམས་དང་ཡེ་ཤེས་ཀྱི་ཚོགས་ཡང་དག་པར་བསྡུ་བ་ཕ་རོལ་ཏུ་ཕྱིན་པའི་མཚན་ཉིད་ཀྱི་གནས་སྐབས་མེད་པར་ནི་མ་ཡིན་ནོ། །དེའང་ངེས་པར་འབྱེད་པའི་ཆའི་མཚན་ཉིད་ཅན་སྦྱོར་བའི་གནས་སྐབས་ཀྱི་མཚན་ཉིད་ཀྱིས་སོ། །དེ་ནི་འདི་ལྟར། མདོར་བསྡུ་ན་འབྲས་བུ་རྣམ་པ་གཉིས་ཏེ། གཙོ་བོ་ནི་གཞན་གྱི་དོན་བྱེད་པའི་མཚན་ཉིད་ཅན་ནོ། །དེ་ལས་གཞན་པ་ཐམས་ཅད་ནི་དེའི་དོན་དུ་བྱ་བ་སྟེ། ཐ་མལ་པའོ། །འདིར་བཤད་པ། སངས་རྒྱས་གཞན་དོན་ཕུན་ཚོགས་པའི། །འབྲས་བུ་གཙོ་བོ་ཡིན་པར་འདོད། །སངས་རྒྱས་ཉིད་སོགས་དེ་ལས་གཞན། །དེ་ཡི་དོན་གྱིས་འབྲས་བུར་བཤད། །ཅེས་བྱ་བ་ཡིན་ནོ། །དེ་ལྟ་བས་ན་འབྲས་བུ་འདི་དག་ཐམས་ཅད་ཀྱང་ཕྱག་རྒྱ་ཆེན་པོ་གཉིས་སུ་མེད་པའི་སྦྱོར་བ་སྒོམ་པ་དེ་ཉིད་ཀྱིས་རྫོགས་པར་འགྱུར་ཏེ། དེ་སྐད་དུ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་མཉན་པར་བྱའོ། །ཞེས་བྱ་བ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་རྣལ་འབྱོར་དུ་བྱའོ། །ཞེས་བྱ་བ་དང༌། དེ་བཞིན་དུ་རང་སངས་རྒྱས་ཀྱི་ས་ལའང་ཞེས་བྱ་བ་ནས། སངས་རྒྱས་ཀྱི་ས་ལའང་ཞེས་བྱ་བ་ལ་སོགས་པའི་བར་རྒྱ་ཆེར་གསུངས་པ་ཡིན་ལ། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཀྱི་མཚན་གཞན་ནི་ཕྱག་རྒྱ་ཆེན་པོ་སྟེ། དེ་ནི་གཉིས་སུ་མེད་པའི་ཡེ་ཤེས་ཀྱི་ངོ་བོ་ཉིད་ཡིན་པའི་ཕྱིར་རོ། །བཅོམ་ལྡན་འདས་ཀྱང་ཆོས་ཀྱི་སྐུའི་བདག་ཉིད་ཅན་ཏེ། བྱང་ཆུབ་ཀྱི་སེམས་རྡོ་རྗེ་དེ་བཞིན་གཤེགས་པའི་ངོ་བོ་ཉིད་ཀྱང་དེ་ཉིད་དོ། །དེའང་ཤེས་རབ་ཀྱི་ཕ་རོལ་ཏུ་ཕྱིན་པའི་ཡེ་ཤེས་ནི་གཉིས་སུ་མེད་པ་སྟེ། དེ་ནི་དེ་བཞིན་གཤེགས་པ་རྣམས་ཀྱིས་བསྒྲུབ་པར་བྱ་བའོ། །ཕྱག་རྒྱ་ཆེན་པོ་གཉིས་སུ་མེད་པའི་སྦྱོར་བའང་དེ་ཉིད་དེ། ཐུགས་རྗེ་ཆེན་པོའི་བདག་ཉིད་ཅན་ཡིན་པའི་ཕྱིར་རོ། །དེའང་བྱང་ཆུབ་ཀྱི་སེམས་ཀྱི་བདག་ཉིད་ཅན་ཡིན་པའི་ཕྱིར་བསོད་ནམས་དང་ཡེ་ཤེས་ཐམས་ཅད་ཀྱི་རང་བཞིན་གྱི་རྣལ་འབྱོར་རོ། །དེ་བས་ན་དེ་ལ་གོམས་པ་ཉིད་འབྲས་བུ་མ་ལུས་པར་ཡོངས་སུ་རྫོགས་པ་ཡིན་ཏེ། དེ་ལྟར་ན་འདི་ནི་ཕྱག་རྒྱ་ཆེན་པོ་གཉིས་སུ་མེད་པའི་སྦྱོར་བ་སྒོམ་པ་ཉིད་འབྲས་བུ་མ་ལུས་པར་འཐོབ་པར་བྱེད་པས་རྣལ་འབྱོར་པ་ཐམས་ཅད་ཀྱི་ཐུན་མོང་ཡིན་ནོ། །དེ་བས་ན་བཅོམ་ལྡན་འདས་ཐེག་པ་གཅིག་ཏུ་སྟོན་པར་མཛད་པའང་སངས་རྒྱས་ཀྱིས་ཡང་དག་པར་འགྲོ་བའི་ཀླུའི་མདོ་ལས་ངེས་པར་སྟོན་པ་ཡིན་ཏེ། ཕྱག་རྒྱ་ཆེན་པོ་གཉིས་སུ་མེད་པའི་ཡེ་ཤེས་ཀྱི་ངོ་བོ་ཉིད་ཆོས་ཀྱི་དབྱིངས་ཀྱི་ཆ་ལ་མ་གཏོགས་པར་ཐེག་པ་གཞན་འདི་ན་ཡོད་པ་མ་ཡིན་ནོ། །དེའང༌། ཆོས་དབྱིངས་དབྱེ་བ་མ་མཆིས་པས། །གཙོ་བོ་ཐེག་དབྱེ་ཡོད་མིན་གྱི། །ཁྱེད་ཀྱིས་ཐེག་པ་གསུམ་གསུངས་པ། །སེམས་ཅན་རྣམས་ནི་འཇུག་ཕྱིར་རོ། །ཞེས་འབྱུང་བ་ཡིན་ནོ། །དེ་ལྟར་ན་ཅིའི་ཕྱིར་གསང་སྔགས་དང༌། ཕ་རོལ་ཏུ་ཕྱིན་པ་དང༌། བདེན་པ་ལ་སོགས་པའི་དབྱེ་བས་བཅོམ་ལྡན་འདས་བསྒོམ་པར་སྟོན་པར་མཛད་ཅེ་ན། གདུལ་བྱའི་སྐྱེ་བོ་རྣམས་ཀྱི་མོས་པའི་ཁྱད་པར་གྱིས་འདི་དག་མིང་ཙམ་གྱིས་ཁྱད་པར་དུ་ཕྱེ་བ་ནི་དེ་དག་འཇུག་པའི་ཕྱིར་ཡིན་ནོ་ཞེས་བཤད་དེ། །དེས་མིང་དེ་ཐོས་པ་ཉིད་ཀྱིས་དེ་རྣམས་དེ་ཁོ་ན་ཉིད་ཀྱི་རྗེས་སུ་འབྲང་བར་འགྱུར་ཏེ། །དེས་ན་མིང་དེ་དང༌། དེས་མདོ་སྡེ་དང༌། བསྟན་བཅོས་ལ་སོགས་པ་དེ་དང་དེར་སེམས་ཅན་དེ་དང་དེའི་སེམས་ཀྱི་འཇུག་པའི་རྗེས་སུ་འཇུག་པར་མཛད་པས་དེ་ཁོ་ན་ཉིད་དུ་དེ་ཉིད་ལ་ཁྱད་པར་མེད་ཀྱང༌། ཁྱད་པར་ཡོད་པ་ལྟ་བུར་མཛད་དེ། སངས་རྒྱས་བཅོམ་ལྡན་འདས་སྟོན་པར་མཛད་པ་ཡིན་ནོ། །ཁྱད་པར་དུ་ཕྱེ་བའི་མིང་དུ་བསྟན་ན། ཇི་ལྟར་ཁྱད་པར་མེད་པར་ཤེས་པར་བྱ་ཞེ་ན། སྒྲ་རྣམས་ཀྱིས་མིང་དུ་བརྗོད་པ་ལ་ནི་དེ་དངོས་པོ་ཡོད་པ་མ་ཡིན་ཏེ། སྒྲོ་བཏགས་པ་ལས་བཟློག་པར་བྱ། བ་ཁོ་ན་ཙམ་ཉིད་དེ་རྣམས་ཀྱི་ཁྱད་པར་ཡིན་ནོ། །དེ་ལ་དབང་པོ་རྟུལ་པོ་རྣམས་ལ་ནི་དེ་ཁོ་ན་ཉིད་དེ་ཉིད་ལ་སྒྲོ་བཏགས་པ་ཅུང་ཟད་ལས། བཟློག་པར་བྱ་བའི་ཕྱིར་མི་རྟག་པ་ལ་སོགས་པའི་སྒྲས་བཤད་པ་ཡིན། ནོ། །དབང་པོ་བར་མ་རྣམས་ལའང་གཟུགས་ལ་སོགས་པའི་སྒྲོ་བཏགས་པ་མ་ལུས་པ་ལས་བཟློག་པའི་ཕྱིར་རམ། དངོས་པོ་ཐམས་ཅད་དུ་སྒྲོ་བཏགས་པ་ལས་བཟློག་པར་བྱ་བའི་ཕྱིར་རིག་པ་ཙམ་མམ། མིག་ཡོར་ཙམ་ཞེས་བསྟན་པ་ཡིན་ནོ། །དབང་པོ་མཆོག་རྣམས་ལ་ནི་སྒྲོ་བཏགས་པ་མ་ལུས་པ་ལས་བཟློག་པའི་ཕྱིར་སྟོང་པ་ཉིད་དང་སྤྲོས་པ་མེད་པ་ལ་སོགས་པའི་སྒྲས་བསྟན་པ་ཡིན་ནོ། །དེའང་ཇི་སྐད་དུ། མོངས་པ་རྣམས་ལ་སྔོན་པོ་སོགས། །ངེས་པར་ཡོད་ཅེས་གསུངས་པ་ནི། །དངོས་པོར་འཛིན་ལ་ཞེན་པ་ཡིས། །ཟབ་མོའི་ཚུལ་གྱིས་འཇིགས་པ་ལའོ། །འདི་དག་རྣམ་པར་རིག་ཙམ་དུ། །རྒྱལ་བའི་སྲས་ལ་ཡང་དག་བསྟན། །འགྲོ་བ་སྣ་ཚོགས་ཡང་དག་བཤད། །གཟུང་དང་འཛིན་པའི་སྦྱོར་བ་དང༌། །བྲལ་བ་དབུ་མའི་བློ་ཅན་ལའོ། །དྲི་ཟའི་གྲོང་ཁྱེར་ལྟ་བུར་ནི། །བདེན་པ་གཉིས་ཀྱིས་རྣམ་པར་མཚན། །རྟོགས་པའི་ཆུ་བོ་ཚད་མེད་སྣང༌། །སྒོམ་པས་དགའ་བའི་བློ་ཅན་ལ། །ཞེས་བཤད་པ་ཡིན་ནོ། །དེ་བས་ན་ལས་དང་པོ་པ་རྣམས་ལ་དང་པོར་དཔལ་རྡོ་རྗེ་སེམས་དཔའ་ལ་སོགས་པ་བསྒོམ་པ་དང༌། སྡུག་བསྔལ་ལ་སོགས་པའི་བདེན་པ་བསྒོམ་པ་དང༌། མིང་གཞན་ཡང་ཕྱག་རྒྱ་ཆེན་པོར་ཡོངས་སུ་གྱུར་པ་རྣམས་ནི་སྟོང་པ་ཉིད་ལ་འཇུག་པའི་ཕྱིར་ཡིན་ནོ། །ཞེས་མཁས་པ་རྣམས་ཀྱིས་ངེས་པར་གཟུང་བར་བྱའོ། །ཇི་སྐད་དུ། སྟོང་ཉིད་ལྟ་བས་གྲོལ་བར་འགྱུར། །བསྒོམ་པ་ལྷག་མ་དེ་ཡོད་མིན། །ཞེས་བཤད་དོ། །གསུང་རབ་རྣམས་ལས་ཀྱང༌། སྟོང་པ་ཉིད་བསྒོམ་པ་ཉིད་ནི་ངེས་པའི་དོན་ཡིན་ལ། དེ་ལས་གཞན་པ་རྣམས་ནི་སྟོང་པ་ཉིད་ལ་འཇུག་པའི་དོན་ཡིན་པའི་ཕྱིར་དྲང་བའི་དོན་ཡིན་ཏེ། དེ་བས་ན་ངེས་པར་བྱ་དགོས་སོ། །དེའི་ཕྱིར་བཅོམ་ལྡན་འདས་སྤྲོས་པ་མེད་པའི་སྒོམ་པ་སྟོན་པར་མཛད་པ་ནི་སྤྲོས་པ་མེད་པ་ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་སྒོམ་པ་ལ་འཇུག་པར་བྱ་བའི་དོན་ཡིན་ནོ། །དྲོད་དུ་གཏོགས་པ་ལ་སོགས་པའི་ཡོན་ཏན་གྱི་ཚོགས་དེ་ལ་རག་ལས་པ་རྣམས་ནི་ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་སྒོམ་པ་དེ་ཉིད་ལ་གཉིས་ཏེ། འདི་དག་ནི་ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་དེ་ཉིད་མངོན་པར་མཐོ་བ་དང༌། ངེས་པར་ལེགས་པར་ཐམས་ཅད་ཀྱི་མཚན་ཉིད་ཅན་གྱི་འབྲས་བུ་མ་ལུས་པར་མངོན་པར་རྫོགས་པ་ཡིན་ནོ། །དེ་ལྟར་གཉིས་པོ་རྒྱལ་སྲས་ཀུན་གྱི་གཙོ། །སྙིང་རྗེ་གཉིས་མེད་རག་ལས་ཁྱད་པར་རྒྱུ། །དེ་ནས་གཞན་ཡང་རབ་ཕྱེ་ཡང་དག་བཤད། །དེ་ལ་ཇི་ལྟར་འཇུག་པ་ཡིན་པར་བཤད། །སློབ་དཔོན་ཡེ་ཤེས་གྲགས་པས་རྣམ་པར་སྦྱར་བ་དཔལ་དེ་ཁོ་ན་ཉིད་ལ་འཇུག་པ་ལས། ཐུན་མོང་བསྟན་པ་ཞེས་བྱ་བ་སྟེ། ལེའུ་གསུམ་པའོ། །
	དེ་ལ་རེ་ཞིག་ལེའུ་དང་པོར་དབང་པོ་རབ་ཀྱི་དབང་དུ་བྱས་པའི་རྒྱས་པར་བཤད་པ་ལས་དབང་པོ་རབ་ཀྱིས་གསང་སྔགས་ཀྱི་སྒོའི་སྤྱད་པ་སྤྱོད་པ་རྣམས་ཀྱིས་ཕྱག་རྒྱ་ཆེན་པོ་དང་གཉིས་སུ་མེད་པར་སྦྱོར་བའི་སྒོམ་པ་ལ་གཅིག་ཏུ་མོས་པ་བསྟན་ན། དེའི་ཕྱག་རྒྱ་ཆེན་པོ་གཉིས་སུ་མེད་པའི་སྦྱོར་བ་གང་ཞིག་ཡིན་ཞེ་ན། དེ་བཤད་པར་བྱ་སྟེ། ཐབས་དང་ཤེས་རབ་མཉམ་སྦྱོར་བའི། །བསྒོམ་ཉིད་རྣལ་འབྱོར་མཆོག་གིས་ནི། །ཕྱག་རྒྱ་ཆེན་པོར་མཉམ་སྦྱོར་བ། །སྒོམ་པར་རྒྱལ་བ་རྣམས་ཀྱིས་གསུངས། །ཐབས་དང་ཤེས་རབ་ཀྱི་རང་བཞིན་ཉིད་སྒོམ་པ་ཉིད་ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་སྒོམ་པ་ཡིན་ནོ། །དེ་ལྟར་ན་ཤེས་རབ་ནི་གང༌། ཐབས་ནི་གང་ཞིག་ཡིན། དེ་དག་ལྷན་ཅིག་གམ། ཐ་དད་པར་ཇི་ལྟར་བསྒོམ་པར་བྱ་བ་ཡིན་ཞེ་ན། འདིར་བཤད་པར་བྱ་སྟེ། གང་ཞིག་སྤྲོས་པ་ཐམས་ཅད་ཀྱི། །གནས་དང་ཚིག་ཏུ་མ་གྱུར་པའི། །རིགས་དེ་ཐུགས་ཀྱི་རྡོ་རྗེ་ཡི། །ཤེས་རབ་ཅེས་ནི་ཡོངས་སུ་བསྒྲགས། །དེས་ན་ཆོས་ཐམས་ཅད་སྤྲོས་པ་མེད་པ་ཉིད་དུ་རྟོགས་པ་ནི་ཤེས་རབ་བོ། །སྤྲོས་པ་མེད་པ་ཞེས་བྱ་བ་འདི་གང་ཞིག་ཡིན་ཞེ་ན། སྟོང་པ་ཉིད་དོ། །དེ་ལྟ་ན་ནི་སྟོང་པ་ཉིད་ཅེས་བྱ་བ་ནི་སྤྲོས་པ་མེད་པ་ཡིན་ན། ཇི་ལྟར་སྤྲོས་པ་མེད་པ་ཉིད་ཡིན་ནམ། མ་ཡིན་ཏེ། སྟོང་པ་ཉིད་ཀྱི་སྒྲས་ནི་ཅུང་ཟད་ཀྱང་མི་སྟོན་ཏོ། །དེའང་གང་གི་ཕྱིར་ནམ་ཡང༌། ཅིའང༌། ཅུང་ཟད་ཀྱང་མ་ཡིན་ནོ། །ཞེས་བྱ་བའི་སྒྲས་ནི་དངོས་པོ་ཅུང་ཟད་ཀྱང་མི་སྟོན་ཏེ། སྒྲ་རྣམས་ཀུན་གྱིས་བྱ་བ་ནི། །སྒྲོ་བཏགས་པ་ནི་བཟློག་པ་ཡིན། །སྒྲའི་དོན་ནི་བྱ་བའི་དོན་མ་ཡིན་ཀྱི། གཞན་དུ་ན་སྒྲོ་བཏགས་པ་ལས་བཟློག་པ་ཙམ་ཡིན་པར་གཞན་དག་ལ་སྟོན་ཏོ། །དེ་བས་ན་སྟོང་པ་ཉིད་ཀྱི་ཚིག་སྨྲས་པས་ནི་སྒྲོ་བཏགས་པ་མ་ལུས་པར་བཟློག་པར་བསྟན་པ། གདུལ་བྱའི་སྐྱེ་བོའི་རྒྱུད་ལ་དེ་ཁོ་ན་ཉིད་ཀྱི་རང་གི་ངོ་བོ་མངོན་པར་གསལ་བར་བྱེད་པ་ཡིན་གྱི། སྒྲའི་དོན་ནི་བྱ་བའི་དོན་མ་ཡིན་གྱི། གང་གིས་དེ་ཉིད་སྤྲོས་པར་གྱུར་པའི་སྟོང་པ་ཉིད་ཁོ་ནར་འཇོག་པ་མ་ཡིན་ནོ། །དེ་ཉིད་ཀྱིས་ན་གང་སྟོང་པ་ཉིད་ཀྱི་དོན་མི་ཤེས་པ་ལ་དེ་ཁོ་ན་ཉིད་ཀྱི་དོན་སྟོང་པ་ཉིད་དུའང་སྤྲོས་པར་བྱེད་པ་ནི་དེ་རྣམས་ལ་སྤྲོས་པ་མེད་པར་ཚིག་གིས་གསལ་བར་བྱེད་པ་དེ་ཁོ་ན་ཉིད་སྟོན་པ་ཡིན་ནོ། །སྟོང་པ་ཉིད་སྤྲོས་པ་ཡིན་དུ་ཟིན་ཀྱང་སྤྲོས་པ་མེད་པར་འགྱུར་ཞེས་ཤེས་པར་བྱས་ནས། གསལ་བར་རྟོགས་པར་ཇི་ལྟར་འགྱུར། སྤྲོས་པ་མེད་པ་ཉིད་སྤྲོས་པ་ཡིན་ནོ་ཞེས་ཀྱང་བརྗོད་པར་མི་བྱ་སྟེ། གང་གི་ཕྱིར་སྤྲོས་པ་མེད་པ་ཞེས་བྱ་བའི་སྤྲོས་པ་ཡོད་པ་མ་ཡིན་ན། དེ་ཇི་ལྟར་སྤྲོས་པ་ཡིན། དེའང་དངོས་པོ་མེད་པ་ཉིད་ཀྱང་དེ་ཁོ་ན་ཉིད་དུ་རིགས་པ་མ་ཡིན་ནོ། །དེ་ལྟར་ན་སྒྲོ་བཏགས་པ་མ་ལུས་པ་ལས་བཟློག་པ་ནི་དེ་ཁོ་ན་ཉིད་ཡིན་ནོ་ཞེ་ན། དེ་མ་ཡིན་ཏེ། གང་གི་ཕྱིར་བཟློག་པ་ནི་དངོས་པོ་མེད་པ་ཡིན་ན། དངོས་པོ་མེད་པ་དེ་ཁོ་ན་ཉིད་ཇི་ལྟར་ཡོད་དེ། འགལ་བའི་མཐའ་ཅན་ཡིན་པའི་ཕྱིར་རོ། །དེའང༌། དངོས་མེད་མྱ་ངན་འདས་མིན་ན། །དེ་ཡི་དངོས་པོ་ག་ལ་ཞིག །དངོས་དང་དངོས་མེད་ཡོངས་རྟོགས་པ། །ཟད་པས་མྱ་ངན་འདས་པར་བཤད། །ཅེས་བྱ་བ་དང༌། དེ་བཞིན་དུའང༌། རང་གི་དངོས་དང་གཞན་དངོས་དང༌། །དངོས་དང་དངོས་མེད་ཉིད་དག་ནི། །དེ་དག་སངས་རྒྱས་བསྟན་པ་ལ། །གང་ཞིག་མཐོང་དང་མི་མཐོང་དེ། །སངས་རྒྱས་བསྟན་ལ་དེ་ཉིད་མིན། །ཡང་དག་མཐོང་བ་མ་ཡིན་ནོ། །ཞེས་བཤད་པ་ཡིན་ནོ། །དེ་བས་ན་མཐའ་གཉིས་བསལ་བའི་ངོ་བོ་ཉིད་ཡིན་པའི་ཕྱིར་དེ་ཁོ་ན་ཉིད་ནི་དངོས་པོ་མེད་པའི་ཚུལ་དུའང་རིགས་པ་མ་ཡིན་ནོ། །དྲིས་པ། ཉེས་པ་འདི་ནི་ཁྱེད་ཉིད་ཀྱི་ཡིན་ཏེ། གང་གི་ཕྱིར་སྟོང་པ་ཉིད་ལ་སོགས་པའི་སྒྲས་བསྟན་པ་ནི། དེ་ཁོ་ན་ཉིད་ཡིན་པར་ཁྱེད་ཉིད་ཀྱིས་བཤད་པ་ལ། སྟོང་པ་ཉིད་ལ་སོགས་པའི་སྒྲས་ཀྱང་སྒྲོ་བཏགས་མ་ལུས་པ་བཟློག་པ་ཡིན་ནོ་ཞེ་ན། སྟོང་པ་ཉིད་ལ་སོགས་པའི་སྒྲས་དེ་ཁོ་ན་ཉིད་བསྟན་དུ་ཟིན་ཀྱང༌། གཙོ་བོ་ཉིད་མ་ཡིན་ཏེ། གང་གི་ཕྱིར། སྒྲོ་བཏགས་ཀུན་ནི་རྣམ་སྤངས་པ། །རང་ཉིད་དེ་ད་སྟོན་པས་ན། །སྟོང་པ་ཉིད་སོགས་མིང་གིས་ནི། །དེར་ནི་སྒྲོ་བཏགས་བཟློག་པ་ཡིན། །སྒྲོ་བཏགས་པ་མ་ལུས་བཟློག་པས་རང་ཉིད་དེ་ཁོ་ན་ཉིད་དུ་སྟོན་པས། དངོས་པོ་དང་དངོས་པོ་མེད་པ་ལ་སོགས་པའི་ཚུལ་གྱིས་དེ་ཁོ་ན་ཉིད་མ་ཡིན་པ་མཐོང་བ་ལ་མངོན་པར་ཞེན་པར་མི་འགྱུར་རོ། །དེས་ན་སྟོང་པ་ཉིད་ལ་སོགས་པའི་སྒྲས་དེ་ལ་མངོན་པར་ཞེན་པ་བསལ་བར་བྱས་ནས། དེ་ཁོ་ན་ཉིད་ཀྱི་རང་གི་ངོ་བོ་མངོན་པར་སྟོན་ཏེ། དེ་བས་ན་ཉེ་བར་གདགས་པས་དེའི་མིང་དུ་བརྗོད་དོ། །སྟོང་པ་ཉིད་ལ་སོགས་པའི་སྒྲ་ལས་སྒྲོ་བཏགས་པ་མ་ལུས་པ་དང་བྲལ་བའི་དེ་ཁོ་ན་ཉིད་ཀྱི་ངོ་བོ་ཉིད་ཀྱིས་ངོ་བོའི་མཐར་ཐུག་པ་ཡིན་ནོ། །དེ་ལ་འདི་རྣམ་པར་དཔྱད་པར་བྱ་སྟེ། སྟོང་པ་ཉིད་དུ་སྨྲ་བ་རྣམས་ཀྱིས་ཁྱད་པར་དུ་བྱ་བ་འདི་གང་ཞིག་ཡིན། གང་གི་ཕྱིར་ཕྱི་རོལ་པ་དང་རྣམ་པ་ཤེས་པ་ཙམ་དུ་སྨྲ་བ་རྣམས་ཀྱིས་ཀྱང་ཕྱི་དང༌། རྣམ་པར་ཤེས་པ་ལ་སོགས་པའི་སྒྲས་དེའི་ངོ་བོར་སྟོན་པ་ཡིན་ཏེ། ཐ་སྙད་དུ་འདོགས་པའི་སྐྱེ་བོའི་ངེས་པས་དེའི་མིང་ཉིད་ཀྱིས་ཉེ་བར་འཇོག་པ་མ་ཡིན་ནམ་ཞེ་ན། འདིར་བརྗོད་པར་བྱ་སྟེ། ཁྱད་པར་དུ་བྱ་བ་ནི་འདི་ཡིན་ཏེ། གང་དེ་རྣམས་ཀྱིས་ནི་ཕྱི་དང༌། རྣམ་པར་ཤེས་པའི་ངོ་བོ་རང་གི་ངོ་བོ་མེད་བཞིན་དུ་ཡོད་པར་རྟོག་པ་ཡིན་ལ། སྟོང་པ་ཉིད་དུ་སྨྲ་བ་རྣམས་ཀྱིས་ནི་སྟོང་པ་ཉིད་ལ་སོགས་པའི་ཚུལ་ཡང་ངོ་བོ་ཉིད་དུ་ཡོད་པ་མ་ཡིན་ནོ། །དེ་བས་ན་དེ་རྣམས་ཀྱིས་ནི་རང་གི་ངོ་བོ་ཉིད་ཡོད་པར་སྨྲ་བ་ཉིད་ཡིན་ལ། སྟོང་པ་ཉིད་དུ་སྨྲ་བ་རྣམས་ཀྱིས་ནི་ཆོས་ཐམས་ཅད་ངོ་བོ་ཉིད་མེད་པར་སྟོན་པ་ཡིན་པས་ཤིན་ཏུ་ཁྱད་པར་ཆེ་བ་ཡིན་ནོ། །དྲིས་པ། རྣམ་པར་ཤེས་པ་ཙམ་དུ་སྨྲ་བའང་དངོས་པོ་མེད་པར་སྨྲ་བ་ཉིད་ཡིན་ཏེ། དེའང༌། འདི་དག་རྣམ་རིག་ཙམ་ཉིད་ཅེས། །དེ་སྙམ་དུ་ནི་དམིགས་ནས་སུ། །ཅི་ཡང་རུང་སྟེ་མདུན་འཇོག་ན། །དེ་ནི་ཙམ་ལ་མི་གནས་སོ། །ནམ་ཞིག་ཤེས་པས་དམིགས་པ་རྣམས། །མི་དམིགས་དེ་ཡི་ཚེ་ན་ནི། །རྣམ་པར་རིག་པ་ཙམ་ལ་གནས། །གཟུང་བ་མེད་པས་དེར་འཛིན་མེད། །ཅེས་བཤད་པ་ཡིན་ནོ་ཞེ་ན། བདེན་མོད་ཀྱི། འདི་ནི་བརྟགས་པ་གོམས་པ་ཡིན་གྱི། དེ་རྣམས་ཡོངས་སུ་གྲུབ་པ་ནི་རྣམ་པར་ཤེས་པ་ལ་སོགས་པའི་སྤྲོས་པ་དང་བྲལ་བའི་རང་གི་ངོ་བོར་ཡང་ཡོད་དོ་ཞེས་ཁས་འཆེ་བ་ཡིན་ནོ། །ཅི་དེ་ལྟ་བུའི་རྣམ་པའང་མེད་དམ་ཞེ་ན། དེའང་ཡོད་པ་མ་ཡིན་ནོ། །དྲིས་པ། དེའང་མེད་པར་བཀག་ན་ནི་མྱ་ངན་ལས་འདས་པའང་མེད་པར་དགག་པར་འགྱུར་བས་ཤིན་ཏུ་ཆད་པར་སྨྲ་བ་ཅན་ཉིད་དུ་འགྱུར་རོ། །དེའང༌། བསམ་དུ་མེད་ཅིང་དམིགས་མེད་འདི། །དེ་ནི་འཇིག་རྟེན་འདས་ཡེ་ཤེས། །གནས་ངན་ལེན་གཉིས་སྤངས་པ་ལས། །གནས་ནི་ཡོངས་སུ་གྱུར་པ་ཡིན། །དེ་ཉིད་ཟག་པ་མེད་པའི་དབྱིངས། །བསམ་མི་ཁྱབ་དཔེ་མི་ཟད་པ། །བདེ་བར་རྣམ་པར་རོལ་སྐུ་འདི། །ཐུབ་ཆེན་ཆོས་སྐུར་བཤད་པའང་ཡིན། །ཞེས་བཤད་པ་ཡིན་ནོ། །ཁོ་བོ་ཅག་མྱ་ངན་ལས་འདས་པའི་ངོ་བོ་ཉིད་མེད་དོ་ཞེས་ནི་སྨྲ་བར་མི་བྱེད་ཀྱི། གཞན་དུ་ན་དེ་ཡོད་མོད་ཀྱི། མེད་དོ་ཞེས་བྱ་བ་ནི་དངོས་པོ་དང་དངོས་པོ་མེད་པར་སྒྲོ་འདོགས་པར་བྱེད་པ་འགེགས་པ་ཡིན་ནོ། །དེའང་བསྟན་བཅོས་ལས། བློ་ཆུང་གང་ཞིག་ཡོད་པ་དང༌། །མེད་པ་ཉིད་དུ་མཐོང་གྱུར་པ། །དེ་ནི་སྤྲོས་པ་ཉེར་ཞི་བའི། །བསྒོམ་པ་མཐོང་བར་མི་འགྱུར་རོ། །ཞེས་བཤད་པ་དང༌། དེ་བཞིན་དུ། གལ་ཏེ་མྱ་ངན་འདས་དངོས་ཡིན། །མྱ་ངན་འདས་པ་འདུས་བྱས་འགྱུར། །དངོས་པོ་གང་དང་གང་ན་ཡང༌། །འདུས་མ་བྱས་པ་ཡོད་མ་ཡིན། །ཡང་དྲིས་པ། ཡོད་པ་དང་མེད་པ་ཉིད་བཀག་པས་དོན་ཆེན་གྱི་དབང་གིས་མེད་པ་ཉིད་དུ་བསྟན་པར་འགྱུར་ཏེ། གཉིས་ཀ་བཀག་པས་གཞན་དག་ཡོད་པ་མ་ཡིན་ནོ། །ཅི་གཉིས་པོ་བཀག་པས་གཉིས་སུ་མེད་པའི་རང་བཞིན་ཅན་གྱི་དེ་ཁོ་ན་ཉིད་ཀྱང་མེད་དམ། དེ་ཁོ་ན་ཉིད་གཉིས་སུ་མེད་པའི་ངོ་བོར་ག་ལ་ཡོད་དེ། མེད་དོ། །དེ་ལྟ་ན་ནི་མེད་པ་དེའང་མེད་དོ། །དྲིས་པ། ཡོད་པ་བཀག་ན་མེད་པ་ཅིའི་ཕྱིར་མེད་དེ། དེ་ཁོ་ན་ཉིད་ནི་འགེགས་པ་མ་ཡིན་ནོ། །དེ་ལྟ་ན་ནི་བཀག་པ་མེད་པས་ཡོད་པར་གྲུབ་བོ་ཞེ་ན། དེའང་ཡོད་པ་མ་ཡིན་ནོ། །དྲིས་པ། འདི་ནི་ཕན་ཚུན་འགལ་བ་ཡིན་ན། དེ་ཁོ་ན་ཉིད་ཇི་ལྟར་མ་བཀག །དེའང་འདིར་སྨྲས་པ། གལ་ཏེ་དེ་ཉིད་ལས་མི་ལྡོག །འཇུག་པ་ཡོད་པར་འདོད་དམ་ཅི། །དེ་ཡང་འགེགས་པར་མི་བྱེད་ན། །ལྡོག་པ་ཅི་ཕྱིར་འགོག་པར་བྱེད། །འོན་ཏེ་དེ་ཁོ་ན་ཉིད་ནི་བརྗོད་དུ་མེད་པའི་རང་བཞིན་ཅན་ཡིན་ནོ་ཞེ་ན། དེས་ན་འདི་ཐལ་ཆེས་པར་འགྱུར་རོ། །དེ་ནི་མ་ཡིན་ཏེ། ཡོད་བཞིན་པ་ལས་ཇི་ལྟར་ཡང༌། །བརྗོད་མེད་ཡོད་པ་མ་ཡིན་ནོ། །དེས་ན་ནུས་པ་དང་བྲལ་ཏེ། །དེ་ཕྱིར་དངོས་པོ་མེད་པའང་ཡིན། །གཞན་ཡང༌། གང་དུ་དགག་པ་ཉིད་མེད་པ། །དེ་ཉིད་དགག་པ་མེད་པར་འཆད། །དེ་བས་མེད་པར་དེ་བརྗོད་ཀྱི། །ངོ་མཚར་རུང་བའི་ལྟ་འདི་སྤོངས། །དེ་བས་ན་གཅིག་ཏུ་བཀག་པས་ངེས་པར་མཐའ་གཞན་དག་ཀྱང་བཀག་པ་ཡིན་ནོ། །ཅི་སྒྲོ་བཏགས་པ་ལས་ལྡོག་པ་ཙམ་ཉིད་དེ་དེ་ཁོ་ན་ཉིད་ཡིན་པར་ཐལ་བར་མི་འགྱུར་རམ་ཞེ་ན། འདིར་བརྗོད་པར་བྱ་སྟེ། ཁྱེད་ནི་ཕྱིར་རྒོལ་བ་ཙམ་ཤེས་ཀྱི། ཡུལ་ཡང་དག་པར་ཤེས་པ་ནི་མ་ཡིན་ཏེ། དེའང་གང་གི་ཕྱིར། འདི་ནི་མཐའ་གཉིས་ཡོད་པར་སྨྲ་བ་ལ། །ཡོད་པ་ཐམས་ཅད་ངེས་པར་འཇིག་འགྱུར་གྱིས། །མཐའ་གཉིས་སྨྲ་བ་ཟློག་པར་བྱེད་པ་ལ། །དེ་ལ་བརྟེན་པ་མ་ལུས་ཟད་པར་འགྱུར། །མཐའ་གཉིས་སུ་སྨྲ་བ་ཁས་ལེན་པ་རྣམས་ཀྱིས་ནི་དེ་ལས་མཐའ་གཅིག་བཀག་ན། ངེས་པར་མཐའ་གཉིས་པར་ལྷུང་བར་ཐལ་བར་འགྱུར་གྱི། མཐའ་གཉིས་སུ་སྨྲ་བ་སེལ་བ་རྣམས་ཀྱིས་ནི་སྒྲོ་བཏགས་པ་མ་ལུས་དང་བྲལ་བ་ཉིད་དུ་ཁས་བླང་པ་ལ་ཉེས་པ་གང་ཡང་རུང་བ་འདི་དག་ག་ལ་ཡོད་དེ། དེའང༌། བྱང་ཆུབ་ལ་གནས་དམ་བཅས་དང༌། །སྤྱོད་དང་སེམས་ནི་ཡོད་མིན་ཏེ། །དོན་གྱིས་གང་ཞིག་མེད་གྱུར་པ། །དེ་ལ་མེད་ཅེས་ཇི་སྐད་བཤད། །ཡོད་པ་སུན་འབྱིན་གྱུར་འདི་ལ། །དོན་གྱིས་མེད་པར་དྲངས་གྱུར་ན། །མེད་ཉིད་སུན་འབྱིན་པ་ཉིད་ཀྱིས། །ཡོད་པ་ཉིད་དུ་ཅིས་མི་འདྲེན། །ཅེས་བྱ་བ་དང༌། དེ་བཞིན་དུ། ཡོད་དང་མེད་དང་ཡོད་མེད་མིན། །གང་ལ་ཕྱོགས་ནི་ཡོད་མིན་པས། དེ་ལ་ཀླན་ཀ་རིང་པོས་ཀྱང༌། །སྨྲ་བར་ནུས་པ་མ་ཡིན་ནོ། །ཞེས་བཤད་པ་ཡིན་ནོ། །དེ་བས་ན་སྟོང་པ་ཉིད་ཀྱི་ངོ་བོ་ཉིད་ཁོ་ན་ཆོས་ཐམས་ཅད་སྤྲོས་པ་མེད་པ་ཉིད་ཡིན་གྱི། སྟོང་པ་ཉིད་ནི་སྤྲོས་པ་མ་ཡིན་ལ། སྤྲོས་པ་མེད་པ་ཁོང་དུ་ཆུད་པ་ནི་ཤེས་རབ་ཡིན་ནོ། །ཞེས་བྱ་བར་གནས་སོ། །ཐབས་གང་ཞིག་ཡིན་ཞེས་བྱ་ན། འདིར་བརྗོད་པར་བྱ་སྟེ། ཐབས་ནི་བྱང་ཆུབ་སེམས་དཔའ་ཡིན། །འགྲོ་ལ་སྙིང་རྗེ་ཆེན་པོ་སྟེ། །དེ་ཡང་དམིགས་པའི་དབྱེ་བ་ཡིས། །རྣམ་པར་གསུམ་དུ་འགྱུར་བ་ཡིན། །ཞེས་བྱ་བའོ། །དེ་ལ་ཐབས་ནི་བཅོམ་ལྡན་འདས་ཡུམ་སྙིང་རྗེ་ཆེན་པོ་ཡིན་ལ། དམིགས་པའི་དབྱེ་བས་རྣམ་པ་གསུམ་ཀྱི་འགྱུར་ཏེ། དེ་ལ་སེམས་ཅན་ལ་དམིགས་པ་ནི་གང་སྡུག་བསྔལ་གྱིས་སྡུག་བསྔལ་བ་ཉིད་དང༌། འགྱུར་བའི་སྡུག་བསྔལ་བ་ཉིད་ཀྱིས་ཉིན་རེ་བཞིན་ཡོངས་སུ་གདུངས་བའི་སེམས་ཅན་ལ་དམིགས་ཏེ་སྐྱེ་བའོ། །ཆོས་ལ་དམིགས་པ་ནི་གང་སྐད་ཅིག་མ་རེ་རེ་ཞིང་མི་རྟག་པའི་སྡུག་བསྔལ་བ་ཉིད་དུ་ཀུན་ཏུ་ལྟུང་བའི་ཆོས་ཐམས་ཅད་ལ་དམིགས་ནས་སྐྱེ་བའོ། །དམིགས་པ་མེད་པ་ནི་ཆོས་ཐམས་ཅད་དངོས་པོ་མེད་པ་དམིགས་པ་མེད་པར་བསྒོམས་པ་ལས་བྱུང་བའོ། །ཇི་ལྟར་ན་དེ་དག་སྒོམ་པ་དང་ལྷན་ཅིག་གམ། ཐ་དད་ཅེ་ན། དེ་བརྗོད་པར་བྱ་སྟེ། ཤེས་རབ་ཐབས་བདག་ཅན་དེ་ཉིད། །དབྱེར་མེད་བཞིན་དུ་གཅིག་ཉིད་དེ། །དེ་བཞིན་དེ་ཡི་སྒོམ་པ་ནི། །གོམས་པ་ཐ་དད་གྱུར་པ་ཡིན། །དམིགས་པ་མེད་པའི་སྙིང་རྗེ་སྒོམ་པའི་གནས་སྐབས་སུ་ནི་ཐབས་དང་ཤེས་རབ་དེའི་བདག་ཉིད་ཅན་ཉིད་ཡིན་གྱི། སྙིང་རྗེ་ཅིག་ཤོས་སྒོམ་པའི་གནས་སྐབས་སུ་ནི་མ་ཡིན་ཏེ། དེའི་དངོས་པོའི་ངོ་བོ་ཉིད་ལ་དམིགས་པ་ཉིད་ཀྱིས་སྤྲོས་པ་མེད་པས་ཤེས་རབ་ཀྱི་རང་བཞིན་དང་གཅིག་པ་ཡིན་པར་མི་འཐད་དོ། །དེ་བས་ན་དེའི་བདག་ཉིད་ཅན་དུ་བསྒོམས་པས་ལྷན་ཅིག་སྒོམ་པ་ཉིད་ཐབས་དང་ཤེས་རབ་ཀྱི་ཐ་སྙད་ཀྱིས་དབྱེ་བར་ཡང་རྣམ་པར་གཞག་པར་བྱས་པ་དེ་ལྟར་སྔར་བསྟན་པ་དང༌། ཕྱིས་ཀྱང་སྟོན་པར་འགྱུར་རོ། །ཡང་དམིགས་པ་མེད་པའི་སྙིང་རྗེ་སྒོམ་པའི་གནས་སྐབས་སུ་ཐབས་དང་ཤེས་རབ་དེའི་བདག་ཉིད་ཅན་དུ་བསྒོམ་པར་ཇི་ལྟར་འགྱུར་རོ་ཞེ་ན། བརྗོད་པར་བྱ་སྟེ། དངོས་ཀུན་རང་བཞིན་བདག་ཉིད་དུ། །རྣལ་འབྱོར་སྙིང་རྗེ་ཅན་གྱུར་པ། །སྒོམ་པའི་རིམ་གྱིས་ཕྱེ་ནས་ནི། །ཕྱག་རྒྱ་ཆེ་བདག་ཉིད་ཅན་འགྱུར། །རྣལ་འབྱོར་པ་སྒོམ་པའི་རིམ་པ་ཉིད་ལས་དངོས་པོ་ཐམས་ཅད་ཀྱི་བདག་ཉིད་ཅན་དུ་གྱུར་ནས། སྙིང་རྗེ་ཆེན་པོའི་རང་བཞིན་ཅན་དུ་འགྱུར་རོ། །དེའི་འོག་ཏུ་ནི་ཕྱག་རྒྱ་ཆེན་པོའི་བདག་ཉིད་ཅན་དུ་འགྱུར་རོ། །ཞེས་བྱ་བ་ནི་མདོར་བསྡུས་པ་ཡིན་ནོ། །དེ་ལ་ཐབས་དང་ཤེས་རབ་དེའི་བདག་ཉིད་ཅན་དུ་བསྒོམ་པའི་མན་ངག་ནི་འདི་ཡིན་ཏེ། དང་པོར་རེ་ཞིག་རྣལ་འབྱོར་པས་རང་གི་ལྷག་པའི་ལྷའི་རྣལ་འབྱོར་དུ་སྐད་ཅིག་མ་ཉིད་ཀྱིས་བསྐྱེད་ལ། རིམ་པ་འདིས་དངོས་པོ་ཐམས་ཅད་ཀྱི་ངོ་བོ་ཉིད་དུ་བདག་ཉིད་བསྒོམ་པར་བྱའོ། །དེ་ལ་བདག་ནི་གཏི་མུག་གི་ངོ་བོ་ཉིད་རྣམ་པར་སྣང་མཛད་ཀྱི་བདག་ཉིད་ཅན་ཡིན་པས་ན་འགྲོ་བ་ཐམས་ཅད་ལ་ཁྱབ་པའི་གཟུགས་ཀྱི་ཕུང་པོའི་རང་བཞིན་ཅན་ནོ། །བདག་གི་ང་རྒྱལ་དང༌། འདོད་ཆགས་དང༌། ཕྲག་དོག་དང༌། ཞེ་སྡང་གི་ངོ་བོ་ཉིད་རིན་ཆེན་འབྱུང་ལྡན་དང༌། འོད་དཔག་མེད་དང༌། དོན་ཡོད་གྲུབ་པ་དང༌། མི་བསྐྱོད་པའི་བདག་ཉིད་ཅན་ཡིན་པས་ན་འགྲོ་བ་ཐམས་ཅད་ལ་ཁྱབ་པའི་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པའི་ཕུང་པོའི་བདག་ཉིད་ཅན་ནོ། །དེ་ལྟར་དངོས་པོ་ཐམས་ཅད་ཀྱི་བདག་ཉིད་ཅན་དུ་གྱུར་ནས་སེམས་ཅན་ལ་དམིགས་པ་དང༌། ཆོས་ལ་དམིགས་པའི་སྙིང་རྗེ་ཆེན་པོ་མངོན་སུམ་དུ་བྱས་ལ། དངོས་པོ་དང༌། དངོས་པོ་མེད་པ་དང༌། རང་གི་དངོས་པོ་དང༌། གཞན་གྱི་དངོས་པོ་ལ་སོགས་པའི་ཡིད་ལ་བྱེད་པ་སྤངས་ཏེ། ཐམས་ཅད་ལ་སེམས་ཡང་དག་པར་བསྡུས་ལ་ཅུང་ཟད་ཀྱང་མི་བསམ་པར་བྱའོ། །དེ་ལྟ་ན་དེ་ཅི་ལའང་མི་སེམས་པའི་རྣལ་འབྱོར་པ་སྔོན་ཆད་ཡུན་རིང་དུ་བླ་མ་བསྟེན་པར་བྱེད་པ་ལས། གང་བླ་མའི་དྲིན་གྱིས་བཅོམ་ལྡན་འདས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་སྐྱེ་བར་འགྱུར་ཏེ། ཚད་མས་གཞལ་བ་དང༌། གཞལ་བར་བྱ་བའི་འབྲས་བུའི་རྣམ་པར་དབྱེ་བ་ལས་ཡང་དག་པར་ལྡོག་པས་རང་སྣང་བའི་ངོ་བོ་ཉིད་དང༌། སྤྲོས་པ་མེད་པ་ཉིད་ཀྱིས་སྤྲོས་པའི་བདག་ཉིད་ཅན་གྱི་འཁོར་བ་སྡུག་བསྔལ་གྱི་རང་བཞིན་ཅན་དང་བྲལ་བས་མཆོག་ཏུ་དགའ་བའི་བདག་ཉིད་ཅན་མེ་ལོང་ལྟ་བུའི་སྦྱོར་བས་དེ་ཡང་དག་པར་རྟོགས་ལ། དེའི་མཐུ། ཀྱེ་མའོ། གཏི་མུག་གི་མཐུ་གང་གིས་སེམས་ཅན་འདི་རྣམས་མྱ་ངན་ལས་འདས་པའི་བདག་ཉིད་ཅན་ཡིན་དུ་ཟིན་ཀྱང་བདག་ཉིད་ཀྱིས་མི་ཤེས་ན། ཇི་ལྟར་ན་འདི་བདག་གིས་ཁོང་དུ་ཆུད་པར་བྱ་ཞེས་རྣམ་པར་བསམས་ནས། དེའི་བདག་ཉིད་ཅན་དུ་སེམས་ཅན་ཐམས་ཅད་བསམས་ན་དམིགས་སུ་མེད་པའི་སྙིང་རྗེ་གང་ཡིན་པ་དེ་སྐྱེ་བར་འགྱུར་ལ། དེའི་བདག་ཉིད་ཅན་གྱི་རང་ཉིད་དངོས་པོ་ཐམས་ཅད་ཀྱི་ངོ་བོ་ཉིད་དུ་བསམ་པར་བྱའོ། །དེ་ནས་དངོས་པོ་ཐམས་ཅད་ཀྱི་བདག་ཉིད་ཅན་གྱི་རྣལ་འབྱོར་པ་སྙིང་རྗེ་ཆེན་པོའི་བདག་ཉིད་ཅན་དུ་བསྒོམས་པ་སྟོབས་སུ་གྱུར་ནས། དེའི་འོག་ཏུ་དངོས་པོ་ཐམས་ཅད་ཀྱི་ངོ་བོ་ཉིད་ཀྱི་ཐུགས་སྙིང་རྗེ་ཆེན་པོའི་བདག་ཉིད་ཅན་དུ་རང་ཉིད་བཅོམ་ལྡན་འདས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པའམ། མིང་གཞན་ཡང་ཕྱག་རྒྱ་ཆེན་པོ་ཞེས་བྱ་བས། དེའི་བདག་ཉིད་ཅན་གྱི་ཐ་མི་དད་པའི་ངོ་བོ་ཉིད་དུ་ཆུ་དང་འོ་མ་ལྟར་གཅིག་ཏུ་འདྲེས་པར་གྱུར་པར་བལྟ་བར་བྱའོ། །གང་གི་ཚེ། དེ་ལྟར་གྱུར་པ་དེ་ཡི་ཚེ། །དེ་ཡི་བདག་ཉིད་ཅན་བསྒོམས་པས། །དེ་ཉིད་ཡོངས་སུ་གསལ་བར་འགྱུར། །དེས་ན་རྣལ་འབྱོར་འདི་རྒྱལ་བས། །བསོད་ནམས་ཀུན་གྱི་རང་བཞིན་གསུངས། །ཞེས་བྱ་བ་སྟེ། རྣལ་འབྱོར་པ་འདི་གནས་སྐབས་དེར་ཐབས་དང་ཤེས་རབ་ཀྱི་ངོ་བོ་ཉིད་གཉིས་སུ་མེད་པའི་རང་བཞིན་ཅན་ཉིད་ཡིན་པས་ན་བསོད་ནམས་ཐམས་ཅད་ཀྱི་རང་བཞིན་ཅན་ཏེ། དེ་བཞིན་གཤེགས་པ་ཐམས་ཅད་ཀྱི་སྐུ་དང༌། གསུང་དང༌། ཐུགས་རྡོ་རྗེའི་བདག་པོ་བྱང་ཆུབ་ཀྱི་སེམས་རྡོ་རྗེའི་ངོ་བོ་ཉིད་ཡིན་ལ། དེའང་ཐབས་དང་ཤེས་རབ་གཉིས་སུ་མེད་པའི་རང་བཞིན་ཅན་ཉིད་ཡིན་པའི་ཕྱིར་རོ། །གོང་མ་དེ་དག་ནི་སྒྲོ་བཏགས་པའི་ངོ་བོ་ཉིད་ཙམ་དུ་ཟད་པས་ན་དེ་ཁོ་ན་ཉིད་ནི་མ་ཡིན་ནོ་ཞེས་རྟོག་ན། དེ་ནི་མ་ཡིན་ཏེ། གང་གི་ཕྱིར། སྒྲོ་བཏགས་འདི་ནི་ཕྱི་རོལ་ཏེ། ནང་གི་ངོ་བོ་རང་མཚན་ཉིད། །དེ་བས་རྣལ་འབྱོར་ཤེས་དེའི་བདག །རང་ཉིད་ཀུན་གྱི་རང་བཞིན་གཙོ། །ཞེས་པ་སྟེ། ཕྱི་རོལ་ཀྱི་ཤེས་པ་དེ་སྒྲོ་བཏགས་པ་ཡིན་གྱི། རང་གི་ངོ་བོ་ཉིད་མ་ཡིན་ནོ། །དེའང་ཇི་སྐད་དུ། སྒྲ་དོན་འཛིན་བྱེད་གང་གང་དུ། །ཤེས་དེ་དེར་ནི་བཏགས་པ་ཡིན། །རང་གི་ངོ་བོ་སྒྲ་དོན་མིན། །དེར་ནི་མ་ལུས་མངོན་སུམ་ཡིན། །ཞེས་བཤད་དེ། དེ་བས་ན་ཐབས་དང་ཤེས་རབ་ཀྱི་ངོ་བོ་ཉིད་གཉིས་སུ་མེད་པའི་རྣལ་འབྱོར་པ་ནི་རང་རིག་པའི་མངོན་སུམ་གྱི་ཚད་མ་ཡིན་པར་གྲགས་པས་སྒྲོ་བཏགས་པ་ཙམ་ཡིན་ནོ། །གཞན་ཡང༌། སྤྲོས་པ་མེད་ཅིང་སྣང་བ་མེད། །ཐབས་ཤེས་གཉིས་མེད་བདག་ཅན་གཙོ། །རྣལ་འབྱོར་པ་དེ་སྤྲོས་བདག་གམ། །སྒྲོ་བཏགས་པར་ནི་ཇི་ལྟར་འགྱུར། །གལ་ཏེ་གནས་སྐབས་དེར་གནས་ཡོངས་སུ་གྱུར་པའི་རྣལ་འབྱོར་པ་སྤྲོས་པ་མེད་པའི་ཕྱག་རྒྱ་ཆེན་པོ་དང་གཉིས་སུ་མེད་པའི་ཡེ་ཤེས་ཀྱི་ངོ་བོ་ཉིད་རང་རིག་པར་གྲགས་པར་གྱུར་པ་དེ་ལ་སྤྲོས་པའི་རང་བཞིན་ཅན་གྱིས་སྒྲོ་བཏགས་པ་གང་ཅིའང་རུང་བ་དེ་དག་ཇི་ལྟར་ཡོད་དེ། དེའང༌། ཤེས་རབ་ཐབས་དངོས་ཞི་བ་འདི། །དེ་ཉིད་མཆོག་ཏུ་བཤད་པ་སྟེ། །འདི་ནི་གཉིས་མེད་ཡེ་ཤེས་ཏེ། །བྱང་ཆུབ་སེམས་མཆོག་འདི་ཡིན་ནོ། །ཀུན་རྟོག་ཐམས་ཅད་རྣམ་སྤངས་པས། །གནས་ནི་ཡོངས་སུ་གྱུར་པ་ཡིན། །འདི་ནི་འཇིག་རྟེན་འདས་ཡེ་ཤེས། །ཐུབ་པ་ཆེན་པོའི་ཆོས་སྐུ་ཡིན། །རྡོ་རྗེ་རྡོ་རྗེ་སེམས་དཔའ་འདི། །སངས་རྒྱས་བྱང་ཆུབ་བླ་མེད་ཡིན། །རྣལ་འབྱོར་ཀུན་དང་ལྷག་རྣལ་འབྱོར། །རྣལ་འབྱོར་འདི་ནི་བླ་ན་མེད། །ཤིན་ཏུ་གཙོར་གྱུར་རྣལ་འབྱོར་འདི། །དེ་ཉིད་བསྡུས་པར་ངེས་མཛད་ལ། །དམ་ཚིག་ཆེན་པོའི་རྒྱུད་དང་ནི། །དཔལ་ལྡན་རྡོ་རྗེ་རྩེ་མོ་དང༌། །ཐེག་ཆེན་མངོན་པར་རྟོགས་པ་དང༌། །དཔལ་ལྡན་རྫོགས་སངས་འདུས་མཛད་དང༌། །དཔལ་མཆོག་དང་པོའི་རྒྱུད་དང་ནི། །དཔལ་ལྡན་རྡོ་རྗེ་བདེ་ཆེན་དང༌། །དཔལ་ལྡན་འདུས་པའི་རྒྱུད་དུ་ནི། །རྣལ་འབྱོར་འདི་ནི་བླ་མེད་པར། །དངོས་གྲུབ་ཐམས་ཅད་སྒྲུབ་མཛད་པའི། །ཐུགས་ཀྱི་རྡོ་རྗེ་གསུངས་པ་ཡིན། །གང་འདིར་རྒྱལ་བའི་སྲས་པོ་རྣམས། །ཕྱིན་ཅི་ལོག་ལས་འདས་གྱུར་པ། །དེ་ནི་རིང་པོར་མི་ཐོགས་པར། །འཇིག་རྟེན་གསུམ་ལས་སངས་རྒྱས་འགྱུར། །ཞེས་གསུངས་པ་དང༌། རྣལ་འབྱོར་པ་ནི་སྒྲོ་བཏགས་དང༌། །སྐུ་མཐའ་གང་དང་གང་དག་གི །དབྱེ་བ་དེ་དང་དེར་བསྟན་པ། །དེ་ཉིད་ཚུལ་དུ་ལྡོག་པ་ཡིན། །དེ་དང་དེ་ཚུལ་ལ་གནས་པ། །ཀུན་མཁྱེན་ཡེ་ཤེས་དངོས་རང་ཉིད། །རྫོགས་པའི་བྱང་ཆུབ་སེམས་དཔའི་བདག །ཕ་རོལ་ཕྱིན་ཀུན་རང་བཞིན་ཅན། །དེ་ཁོ་ན་ཉིད་ཀྱི་རྣལ་འབྱོར་པ་དེ་སྒྲོ་བཏགས་པ་མ་ལུས་པ་ལས་ལྡོག་པས་མངོན་པར་བྱང་ཆུབ་པ་རྣམ་པ་ལྔའི་རང་བཞིན་ཅན་གྱི་དཀྱིལ་འཁོར་པའི་ལྷ་རྣམས་ཀྱི་བདག་ཉིད་ཅན་དང༌། ཕ་རོལ་དུ་ཕྱིན་པ་ཐམས་ཅད་ཀྱི་རང་བཞིན་དུ་རྣམ་པར་གཞག་པ་ཡིན་ནོ། །དེ་ལ་འདོད་ཆགས་ལ་སོགས་པའི་དྲི་མ་མ་ལུས་པ་དང་བྲལ་བ་ཉིད་དེ་ཉིད་དེ་ལས་གཞན་པའི་ཁྱད་པར་ཅན་གྱི་རྒྱུར་གྱུར་པ་ཉིད་ཀྱིས་ན་མེ་ལོང་ལྟ་བུའི་ཡེ་ཤེས་ཀྱི་ངོ་བོ་ཉིད་དང༌། དབྱེ་བ་མ་ལུས་པ་དང་བྲལ་བའི་རང་བཞིན་ཉིད་ཀྱིས་ན་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་ཉིད་དང༌། ཕྱིན་ཅི་ལོག་མ་ལུས་པ་དང་བྲལ་བའི་རང་བཞིན་ཉིད་ཀྱིས་ན་སོ་སོར་རྟོག་པའི་ཡེ་ཤེས་ཀྱི་ངོ་བོ་ཉིད་དང༌། འགྲོ་བ་མ་ལུས་པའི་ཕན་པ་བསྐྱེད་པའི་རྒྱུར་གྱུར་པས་ན་བྱ་བ་གྲུབ་པའི་ཡེ་ཤེས་ཀྱི་ངོ་བོ་ཉིད་དང༌། གཟུང་བ་དང་འཛིན་པ་རྣམ་པ་གཉིས་དང་བྲལ་བས་ན་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ངོ་བོ་ཉིད་ཡིན་ནོ། །དེ་བས་ན་མེ་ལོང་ལྟ་བུའི་ཡེ་ཤེས་ལ་སོགས་པའི་བདག་ཉིད་ཅན་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ལྔའི་བདག་ཉིད་ཅན་ཡང་དེ་ཉིད་ཡིན་པས་ན་སངས་རྒྱས་ཐམས་ཅད་ཀྱི་ངོ་བོ་ཉིད་ཡིན་ནོ། །དེ་ཉིད་ནི་ཉེ་བར་དམིགས་པ་རྣམས་ལས་ལྡོག་པས་སྟོང་པ་ཉིད་ཀྱི་བདག་ཉིད་ཅན་ཡིན་པའི་ཕྱིར་རྡོ་རྗེ་སེམས་མའོ། །མཚན་མ་མ་ལུས་པ་ལས་ལྡོག་ཅིང་མཚན་མ་མེད་པའི་བདག་ཉིད་ཅན་ཡིན་པས་ན་རིན་ཆེན་སེམས་མའོ། །ལོག་པའི་སྨོན་ལམ་ལས་ལྡོག་ཅིང་སྨན་པ་མེད་པའི་བདག་ཉིད་ཅན་ཡིན་པས་ན་ཆོས་ཀྱི་སེམས་མའོ། །ཕྱིན་ཅི་ལོག་གི་མངོན་པར་འདུ་བྱེད་པ་ལས་ལྡོག་ཅིང་མངོན་པར་འདུས་མ་བྱས་པའི་བདག་ཉིད་ཅན་ཡིན་པས་ན་ལས་ཀྱི་སེམས་མ་སྟེ། རྡོ་རྗེ་སེམས་མ་ལ་སོགས་པའི་རིགས་ཀྱི་ཡུམ་བཞི་ནི་གོ་རིམ་བཞིན་དུ་སྟོང་པ་ཉིད་ལ་སོགས་པ་རྣམ་པར་ཐར་པའི་སྒོ་བཞིའི་ངོ་བོ་ཉིད་ཡིན་པའི་ཕྱིར་རོ། །དེ་བཞིན་དུ། དེ་ཉིད་ནི་སྣོད་ཀྱི་འཇིག་རྟེན་གྱི་མཐར་རྟོག་པ་ལས་ལྡོག་ཅིང་ཆེན་པོ་སྟོང་པ་ཉིད་ཀྱི་ངོ་བོ་ཉིད་དུ་གྱུར་པ་དང༌། བྱང་ཆུབ་ཏུ་སེམས་བསྐྱེད་པའི་རྒྱུར་གྱུར་པས་ན་རྡོ་རྗེ་སེམས་དཔའོ། །མིག་ལ་སོགས་པ་ལ་ཉེ་བར་དམིགས་པ་ལས་ལྡོག་ཅིང་ནང་སྟོང་པ་ཉིད་ཀྱི་ངོ་བོ་ཉིད་དུ་གྱུར་པ་དང༌། བྱང་ཆུབ་ཏུ་སེམས་བསྐྱེད་པ་རྣམས་ཀྱི་འགུགས་པའི་རྒྱུར་གྱུར་པས་ན་རྡོ་རྗེ་རྒྱལ་པོའོ། །གཟུགས་ལ་སོགས་པ་ལ་ཉེ་བར་དམིགས་པ་ལས་ལྡོག་ཅིང་ཕྱི་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། བཀུག་པ་རྣམས་ཀྱི་རྗེས་སུ་ཆགས་པའི་རྒྱུར་གྱུར་པས་ན་རྡོ་རྗེ་ཆགས་པའོ། །ཕྱི་དང་ནང་གི་སྐྱེ་མཆེད་དང་ལུས་དང་གནས་སུ་ཉེ་བར་དམིགས་པ་ལས་ལྡོག་ཅིང་ཕྱི་དང་ནང་གིས་སྟོང་པའི་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། ཆགས་པར་གྱུར་པའི་སེམས་ཅན་རྣམས་ཀྱི་ཡིད་བདེ་བར་བསྐྱེད་པའི་རྒྱུར་གྱུར་པས་ན་རྡོ་རྗེ་ལེགས་པའོ། །མིང་དང་གཟུགས་ལ་སོགས་པའི་བག་ཆགས་ཀྱི་གནས་ཡོངས་སུ་གྱུར་པའི་ངོ་བོ་ཉིད་ཀྱི་མེ་ལོང་ལྟ་བུའི་ཡེ་ཤེས་དང༌། ཇི་སྐད་དུ་བཤད་པ་དེའི་ཕྱིར་ཅི་ལོག་སྤོང་བའི་མེ་ལོང་ལྟ་བུའི་ཡེ་ཤེས་ཀྱི་རྐྱེན་དུ་གྱུར་པ་ཆེན་པོ་སྟོང་པ་ཉིད་ལ་སོགས་པ་བཞི་པོའི་ངོ་བོ་ཉིད་ནི་རྡོ་རྗེ་སེམས་དཔའ་ལ་སོགས་པ་ཡིན་ནོ། །སྟོང་པ་ཉིད་དུ་ཉེ་བར་དམིགས་པ་ལས་ལྡོག་ཅིང་སྟོང་པ་ཉིད་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། བྱང་ཆུབ་ཀྱི་སེམས་མངོན་པར་འཕེལ་བ་རྣམས་ཀྱི་རྒྱལ་ཚབ་ཏུ་དབང་བསྐུར་བའི་རྒྱུར་གྱུར་པས་ན་རྡོ་རྗེ་རིན་ཆེན་ནོ། །དོན་དམ་པར་ཉེ་བར་དམིགས་པ་ལས་ལྡོག་ཅིང་དོན་དམ་པ་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། དབང་བསྐུར་བ་རྙེད་པ་རྣམས་ལ་མི་འཇིགས་པ་རབ་ཏུ་སྦྱིན་པའི་མཚན་ཉིད་ཅན་གྱི་གཟི་བརྗིད་ཀྱི་རྒྱུར་གྱུར་པས་ན་རྡོ་རྗེ་གཟི་བརྗིད་དོ། །འདུས་བྱས་པའི་བསོད་ནམས་ཀྱི་ཚོགས་སུ་ཉེ་བར་དམིགས་པ་ལས་ལྡོག་ཅིང་འདུས་བྱས་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། གཟི་བྱིན་ཐོབ་པ་རྣམས་ལ་བྱམས་པའི་མཚན་ཉིད་ཅན་གྱི་མཚན་མའི་རྒྱུར་གྱུར་པས་ན་རྡོ་རྗེ་དཔལ་ལོ། །འདུས་མ་བྱས་པའི་བྱང་ཆུབ་ཀྱི་ཚོགས་སུ་ཉེ་བར་དམིགས་པ་ལས་ལྡོག་ཅིང་འདུས་མ་བྱས་པའི་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། བྱམས་པའི་རྒྱལ་མཚན་བསྒྲེང་བའི་མཚན་མ་ཅན་རྣམས་ལ་ཆོས་ཀྱི་སྦྱིན་པ་བླ་ན་མེད་པས་ཡིད་བདེ་བའི་རྒྱུར་གྱུར་པས་ན་རྡོ་རྗེ་བཞད་པའོ། །ཉོན་མོངས་པ་ཅན་གྱི་ཡིད་གནས་གྱུར་པའི་ངོ་བོ་ཉིད་ཀྱི་མཉམ་པ་ཉིད་ཀྱི་ཡེ་ཤེས་དང༌། ཇི་སྐད་དུ་བཤད་པ་དེའི་ཕྱིན་ཅི་ལོག་སྤོང་བའི་མཉམ་པ་ཉིད་ཀྱི་ཡེ་ཤེས་ཀྱི་རྐྱེན་དུ་གྱུར་པ་སྟོང་པ་ཉིད་ལ་སོགས་པ་བཞིའི་ངོ་བོ་ཉིད་ནི་རྡོ་རྗེ་རིན་ཆེན་ལ་སོགས་པ་ཡིན་ནོ། །སྒྲོ་འདོགས་པ་དང་སྐུར་པ་འདེབས་པའི་མཐར་ཉེ་བར་དམིགས་པ་ལས་ལྡོག་ཅིང་ཤིན་ཏུ་སྟོང་པ་ཉིད་དུ་གྱུར་པ་དང༌། ཆོས་ཀྱི་སྦྱིན་པས་ཡིད་བདེ་བ་དེ་ལ་ཞུགས་པ་རྣམས་ཀྱི་ཏིང་ངེ་འཛིན་གྱི་རྒྱུར་གྱུར་པས་ན་རྡོ་རྗེ་ཆོས་སོ། །འཁོར་བར་ཉེ་བར་དམིགས་པ་ལས་ལྡོག་ཅིང་ཐོག་མ་དང་ཐ་མ་མེད་པ་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། ཏིང་ངེ་འཛིན་རྫོགས་པ་རྣམས་ཀྱི་དེ་ཁོ་ན་ཉིད་ཀྱི་ཡེ་ཤེས་བསྐྱེད་པའི་རྒྱུར་གྱུར་པས་ན་རྡོ་རྗེ་རྣོན་པོའོ། །དགེ་བའི་ཕྱོགས་ཡོངས་སུ་མི་གཏོང་བར་ཉེ་བར་དམིགས་པ་ལས་ལྡོག་ཅིང་དོར་བ་མེད་པ་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། ཡེ་ཤེས་ཐོབ་པ་རྣམས་ཀྱི་ཆོས་ཀྱི་འཁོར་ལོ་བསྐོར་བའི་རྒྱུར་གྱུར་པས་ན་རྡོ་རྗེ་རྒྱུའོ། །ཆོས་ཐམས་ཅད་ཀྱི་རང་བཞིན་ལ་ཉེ་བར་དམིགས་པ་ལས་ལྡོག་ཅིང་རང་བཞིན་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། ཆོས་ཀྱི་འཁོར་ལོ་བསྐོར་བར་ཞུགས་པ་རྣམས་ཀྱིས་གདུལ་བྱའི་སྐྱེ་བོ་རྣམས་ཀྱི་ངོ་བོར་ཆོས་སྟོན་པར་རབ་ཏུ་འཇུག་པ་རྣམས་ཀྱི་རྒྱུར་གྱུར་པས་ན་རྡོ་རྗེ་སྨྲ་བའོ། །རྣམ་པར་རྟོག་པ་གནས་གྱུར་པའི་ངོ་བོ་ཉིད་ཀྱི་སོ་སོར་རྟོག་པའི་ཡེ་ཤེས་དང༌། ཇི་སྐད་དུ་བཤད་པའི་ཕྱིན་ཅི་ལོག་ལས་རྣམ་པར་དབེན་པའི་ངོ་བོ་ཉིད་ཀྱིས་དེའི་འཁོར་དུ་གྱུར་པ་ཤིན་ཏུ་སྟོང་པ་ཉིད་ལ་སོགས་པ་བཞིའི་ངོ་བོ་ཉིད་དུ་གྱུར་པ་ཉིད་ནི་རྡོ་རྗེ་ཆོས་ལ་སོགས་པའི་ངོ་བོ་ཉིད་དོ། །སྟོབས་དང་མི་འཇིགས་པ་ལ་སོགས་པའི་ཚུལ་གྱིས་ཆོས་ཀྱི་སྐུར་ཉེ་བར་དམིགས་པ་ལས་ལྡོག་ཅིང་ཆོས་ཐམས་ཅད་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། དོན་དམ་པའི་སྐལ་བ་ཅན་རྣམས་ཀྱིས་སྤྲུལ་པའི་མཆོད་པའི་ལས་ཀྱི་རྒྱུར་གྱུར་པས་ན་རྡོ་རྗེ་ལས་སོ། །རང་དང་སྤྱིའི་མཚན་ཉིད་དུ་ཉེ་བར་དམིགས་པའི་མཚན་ཉིད་ལས་ལྡོག་ཅིང་མཚན་ཉིད་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། ལས་ལ་རབ་ཏུ་ཞུགས་པ་རྣམས་ཀྱི་སྲུང་བའི་རྒྱུར་གྱུར་པས་ན་རྡོ་རྗེ་སྲུང་བའོ། །ཉེ་བར་དམིགས་པ་མེད་པ་དང་ཉེ་བར་དམིགས་པ་ལས་ལྡོག་ཅིང་མི་དམིགས་པ་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། སྲུང་བ་ལ་ཞུགས་པ་རྣམས་ཀྱི་བགེགས་ཉེ་བར་ཞི་བའི་རྒྱུར་གྱུར་པས་ན་རྡོ་རྗེ་གནོད་སྦྱིན་ནོ། །དངོས་པོ་མེད་པ་དང་དངོས་པོ་མི་དམིགས་པ་ལས་ལྡོག་ཅིང་དངོས་པོ་མེད་པའི་ངོ་བོ་ཉིད་ཀྱི་སྟོང་པ་ཉིད་ཀྱི་བདག་ཉིད་ཅན་དུ་གྱུར་པ་དང༌། དེ་ལྟར་བྱ་བ་བྱས་སམ། མ་བྱས་པར་སྒྲུབ་པ་ལ་འཇུག་པ་རྣམས་ཀྱི་སྐུ་དང༌། གསུང་དང༌། ཐུགས་རྡོ་རྗེར་བྱེད་པས་དངོས་གྲུབ་ཐམས་ཅད་རྫོགས་པའི་རྒྱུར་གྱུར་པས་ན་རྡོ་རྗེ་ཁུ་ཚུར་རོ། །མིག་ལ་སོགས་པའི་རྣམ་པར་ཤེས་པ་གནས་གྱུར་པའི་ངོ་བོ་ཉིད་ཀྱི་བྱ་བ་གྲུབ་པའི་ཡེ་ཤེས་དང༌། ཇི་སྐད་དུ་བཤད་པའི་ཕྱིན་ཅི་ལོག་རྣམས་ལས་དབེན་པའི་ངོ་བོ་ཉིད་ཀྱིས་དེའི་འཁོར་དུ་གྱུར་པ་ཆོས་ཐམས་ཅད་སྟོང་པ་ཉིད་ལ་སོགས་པའི་ངོ་བོ་ཉིད་ནི་རྡོ་རྗེ་ལས་ལ་སོགས་པ་བཞི་ཡིན་ནོ། །དེ་བཞིན་དུ་སེར་སྣ་དང༌། ཚུལ་ཁྲིམས་འཆལ་བ་དང༌། ཁྲོ་བ་དང༌། ལེ་ལོ་ལ་སོགས་པར་ཉེ་བར་དམིགས་པ་ལས་ལྡོག་ཅིང༌། དེའི་གཉེན་པོ་ཉིད་ཀྱི་སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་ཀྱི་ཕ་རོལ་ཏུ་ཕྱིན་པའི་བདག་ཉིད་ཅན་དུ་གྱུར་པའི་ཕྱག་རྒྱ་ཆེན་པོ་དང་གཉིས་སུ་མེད་པའི་ཡེ་ཤེས་ཀྱི་ངོ་བོ་ཉིད་ཀྱི་རྣལ་འབྱོར་གྱི་དབང་ཕྱུག་དེ་ཉིད་ནི་གསང་བའི་མཆོད་པའི་ངོ་བོ་ཉིད་རྡོ་རྗེ་སྒེག་མོ་དང༌། ཕྲེང་བ་མ་དང༌། གླུ་མ་དང༌། གར་མའི་བདག་ཉིད་ཅན་ཏེ། རྡོ་རྗེ་སྒེག་མོ་ལ་སོགས་པ་ནི་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཞིའི་ངོ་བོ་ཉིད་ཡིན་པའི་ཕྱིར་རོ། །དེ་བཞིན་དུ། ཤེས་རབ་འཆལ་བ་དང༌། རྣམ་པར་གཡེང་བ་དང༌། ལོག་པའི་སྨོན་ལམ་དང༌། ཐབས་མེད་པ་ལས་ལྡོག་ཅིང༌། དེའི་གཉེན་པོ་ཉིད་ཀྱི་ཤེས་རབ་དང༌། བསམ་གཏན་དང༌། སྨོན་ལམ་དང༌། ཐབས་ཀྱི་ཕ་རོལ་ཏུ་ཕྱིན་པའི་བདག་ཉིད་ཅན་དུ་གྱུར་པའི་ཕྱག་རྒྱ་ཆེན་པོ་དང་གཉིས་སུ་མེད་པའི་ཡེ་ཤེས་ཀྱི་ངོ་བོ་ཉིད་ཀྱི་རྣལ་འབྱོར་གྱི་དབང་ཕྱུག་དེ་ཉིད་ནི་ཕྱིའི་མཆོད་པའི་རང་བཞིན་རྡོ་རྗེ་བདུག་པ་དང༌། མེ་ཏོག་དང༌། མར་མེ་དང༌། དྲིའི་ངོ་བོ་ཉིད་ཡིན་ཏེ། རྡོ་རྗེ་བདུག་པ་ལ་སོགས་པ་ནི་རིམ་པ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་བཞིའི་ངོ་བོ་ཉིད་ཡིན་པའི་ཕྱིར་རོ། །དེ་ཉིད་ནི་ཐེག་པ་ཆེན་པོ་ལ་མངོན་པར་ཡིད་ཆེས་པ་མེད་པ་ལས་ལྡོག་ཅིང་དད་པའི་བདག་ཉིད་ཅན་ཏེ་ཐབས་ཆེན་པོའི་ངོ་བོ་ཉིད་ཡིན་པས་ན་རྡོ་རྗེ་ལྕགས་ཀྱུའོ། །ཐེག་པ་ཆེན་པོ་ལ་མི་འཇུག་པ་ལས་ལྡོག་ཅིང་བརྩོན་འགྲུས་ཀྱི་བདག་ཉིད་ཅན་གྱི་སྤྱོད་པའི་ངོ་བོ་ཉིད་དུ་གྱུར་པས་ན་རྡོ་རྗེ་ཞགས་པའོ། །བརྗེད་ངས་པ་ལ་ཞུགས་པ་ལས་ལྡོག་ཅིང་དྲན་པའི་བདག་ཉིད་ཅན་ལ་བར་དུ་གཅོད་པའི་དོག་པ་ལས་ལྡོག་པའི་བདག་ཉིད་ཅན་ཡིན་པས་ན་རྡོ་རྗེ་ལྕགས་སྒྲོག་གོ །ཆོས་མི་ཤེས་པ་ལས་ལྡོག་ཅིང་ཏིང་ངེ་འཛིན་གྱི་བདག་ཉིད་ཅན་ཡིན་ལ། ཆོས་ཐམས་ཅད་མ་སྐྱེས་པར་སྟོན་པའི་ངོ་བོ་ཉིད་དུ་གྱུར་པས་ན་རྡོ་རྗེ་འབེབས་པའོ། །དེ་བས་ན་ཐབས་དང་ཤེས་རབ་ཀྱི་བདག་ཉིད་ཅན་གྱི་རྣལ་འབྱོར་ཆེན་པོ་དེ་ཉིད་ནི་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་གྱི་ངོ་བོ་ཉིད་དུ་གྱུར་པས་ན་རྡོ་རྗེ་ལྕགས་ཀྱུ་ལ་སོགས་པ་སྒོ་སྲུང་བཞིའི་ངོ་བོ་ཉིད་ཡིན་ནོ། །གང་ཕྱིར་ཤེས་རབ་ཐབས་བདག་ཅན། །དང་པོའི་སྦྱོར་བའི་རང་བཞིན་འདི། །དེ་ཕྱིར་བྱང་ཆུབ་སེམས་ཀུན་བདག །དཀྱིལ་འཁོར་གྱི་ནི་བདག་ཉིད་ཡིན། །རྣལ་འབྱོར་པའི་ཕྱག་རྒྱ་ཆེན་པོ་དང་གཉིས་སུ་མེད་པའི་ཡེ་ཤེས་ཀྱི་རང་བཞིན་ནི་ཐབས་དང་ཤེས་རབ་ཀྱི་བདག་ཉིད་ཅན་ཡིན་པའི་ཕྱིར་དང་པོའི་སྦྱོར་བའི་རང་བཞིན་ཏེ། བྱང་ཆུབ་པའི་བདག་ཉིད་ཅན་གྱི་སེམས་དཔའ་མ་ལུས་པའི་བདག་ཉིད་ཅན་ཡིན་པས་ན་དཀྱིལ་འཁོར་རྒྱལ་པོའམ། མཆོག་གི་རང་བཞིན་ཅན་ཡིན་ནོ། །དེ་བསྒོམ་པ་སྟོང་པ་ཉིད་ནི་ཏིང་ངེ་འཛིན་ཉིད་བསྒོམ་པ་ཡོངས་སུ་རྫོགས་པ་ཡིན་པར་བལྟ་བར་བྱའོ། །གང་ཕྱིར་ཇི་སྐད་བཤད་སྟོང་པ། །རྣམ་པ་བཅུ་དྲུག་བདག་ཉིད་འདི། །དེས་ན་བྱམས་སོགས་ཏིང་འཛིན་བདག །བྱང་ཆུབ་སེམས་དཔའི་བདག་ཅན་ཡིན། །འདི་ནི་སྟོང་པ་ཉིད་བཅུ་དྲུག་གི་བདག་ཉིད་ཅན་ཡིན་པའི་ཕྱིར་སྟོང་པ་ཉིད་བཅུ་དྲུག་གི་རང་བཞིན་ཅན་གྱི་ཏིང་ངེ་འཛིན་གྱི་བདག་ཉིད་ཅན་གྱི་བྱང་ཆུབ་སེམས་དཔའ་བཅུ་དྲུག་ཀྱང་ཡིན་ནོ། དེ་དག་ཀྱང་བྱམས་པ་དང༌། མཐོང་བ་དོན་ཡོད་དང༌། ངན་སོང་ཐམས་ཅད་སྦྱོང་བ་དང༌། མྱ་ངན་དང་མུན་པ་ཐམས་ཅད་ངེས་པར་འཇོམས་པའི་བློ་གྲོས་དང༌། སྤོས་ཀྱི་གླང་པོ་དང༌། དཔའ་བར་འགྲོ་བ་དང༌། ནམ་མཁའི་མཛོད་དང༌། ཡེ་ཤེས་ཏོག་དང༌། འོད་དཔག་མེད་དང༌། ཟླ་འོད་དང༌། བཟང་སྐྱོང་དང༌། དྲྭ་བ་ཅན་གྱི་འོད་དང༌། རྡོ་རྗེའི་སྙིང་པོ་དང༌། བློ་གྲོས་མི་ཟད་པ་དང༌། སྤོབས་པ་བརྩེགས་པ་དང༌། ཀུན་ཏུ་བཟང་པོའོ། །གང་ཕྱིར་ཐབས་ཆེན་བདག་ཉིད་པས། འདི་ནི་ཐབས་ཀུན་རང་བཞིན་ཡིན། །དེ་ཕྱིར་འཇིག་རྟེན་པའི་ཡེ་ཤེས། །ཏིང་འཛིན་ཀུན་བདག་ཉིད་ཅན་ཡིན། །ཚངས་པ་ལ་སོགས་པ་ནས་བ་གླང་རྫིའི་བར་དུ་སེམས་ཅན་གང་ཅིའང་རུང་བ་ལ་ཡོད་པའི་ཤེས་པའམ། མཉམ་པར་བཞག་པ་གཞན་གྱི་དགོས་པའི་ཐབས་སུ་གྱུར་པ་དེ་ཐམས་ཅད་དེ་ཉིད་དུ་དེའི་ཡིན་ཏེ། ཐབས་ཐམས་ཅད་ཀྱི་བདག་ཉིད་ཅན་ཡིན་པའི་ཕྱིར་རོ། །གང་ཚེ་ཡང་དག་བཤད་པའི་རིམ་པ་ཡིས། །རྣལ་འབྱོར་པ་ནི་མཉམ་པར་བཞག་གྱུར་པ། །དེ་ཚེ་དེ་ནི་མགོན་རྟོག་མི་མངའ་ཡང༌། །ཇི་སྲིད་ཇི་སྐད་བཤད་པ་ཉིད་དུ་བཞེད། །དེ་ལྟ་ན་རྣལ་འབྱོར་པ་རེ་ཞིག་གང་གི་ཚེ། རྣལ་འབྱོར་པ་སྤྲོས་པ་མེད་པའི་ཤེས་རབ་དང་ཐབས་ཀྱི་རྣལ་འབྱོར་གྱི་བདག་ཉིད་ཅན་ཡིན་པ་དེའི་ཚེ། ཐམས་ཅད་མཁྱེན་པའི་རང་བཞིན་ཅན་ཏེ། དཀྱིལ་འཁོར་པའི་ལྷ་མ་ལུས་པའི་བདག་ཉིད་ཅན་དང༌། ཕ་རོལ་ཏུ་ཕྱིན་པ་མ་ལུས་པའི་རང་བཞིན་དུ་མགྲོན་པོས་ཡང་དག་པར་འཇོག་པར་མཛད་དོ། །གང་ཚེ་དེ་ནི་རྣལ་འབྱོར་དེ་ལས་ལྡང་གྱུར་ཀྱང༌། །དེའི་ཚེའང་དེ་ཉིད་དུ་ན་དེ་བཞིན་ཉིད་བདག་ཅན། །སྤྱོད་ལམ་མ་ལུས་པར་རྟོགས་པ་ཡིས་ལངས་པ་དག །བདག་ཉིད་ལུས་ནི་ཀུན་ནས་རྣམ་པར་བསྒོམ་པར་བྱ། །དེའི་ཚེའང་དེ་ནི་ཀུན་ལ་ཀུན་ཏུ་རྣམ་པར་གནས། །ཇི་སྐད་བཤད་པའི་དེ་ཉིད་བདག་ཉིད་ཅན་དུ་འདོད། །དེ་བས་གནས་སྐབས་གཉིས་དང་ཡང་དག་ལྡན་བདག་ཉིད། །རྒྱལ་བ་མགོན་པོ་ཅི་འདྲ་དེ་ལྟ་ཉིད་དུ་འདོད། །དེ་ཁོ་ན་ཉིད་ཀྱི་རྣལ་འབྱོར་མངོན་སུམ་དུ་བྱེད་པའི་གནས་སྐབས་དང༌། ལྷག་པར་མོས་པའི་གནས་སྐབས་ཏེ། མིང་གཞན་དུ་ན་མཉམ་པར་མ་བཞག་པའི་སྦྱོར་བ་ཞེས་བྱ་བ་དང་ལྡན་པའི་དེ་ཁོ་ན་ཉིད་ཀྱི་རྣལ་འབྱོར་པའི་རྡོ་རྗེ་སློབ་དཔོན་ནི་དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་ཀྱི་སེམས་རྡོ་རྗེའི་ངོ་བོ་ཉིད་དུ་བསྟན་ཏོ། །དེའང་འཕགས་པ་གསང་བ་འདུས་པ་ལས། བཅོམ་ལྡན་འདས། དེ་བཞིན་གཤེགས་པ་ཐམས་ཅད་ཀྱི་སྐུ་དང༌། གསུང་དང༌། ཐུགས་རྡོ་རྗེ་གསང་བ་འདུས་པར་མངོན་པར་རྟོགས་པའི་སློབ་དཔོན་དེ་ལ་དེ་བཞིན་གཤེགས་པ་ཐམས་ཅད་ཀྱིས་ཇི་ལྟར་བལྟ་བར་བགྱི། རིགས་ཀྱི་བུ། དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་ཐམས་ཅད་ཀྱིས་བྱང་ཆུབ་ཀྱི་སེམས་སུ་བལྟ་བར་བྱའོ། །དེ་ཅིའི་ཕྱིར་ཞེ་ན། སློབ་དཔོན་ནི་བྱང་ཆུབ་ཀྱི་སེམས་དང་མཉམ་ཞིང་རྣམ་པ་གཉིས་སུ་དབྱེར་མེད་དོ། །རིགས་ཀྱི་བུ་མདོར་བསྟན་ན་ཕྱོགས་བཅུའི་འཇིག་རྟེན་གྱི་ཁམས་ན་སངས་རྒྱས་དང་བྱང་ཆུབ་སེམས་དཔའ་ཇི་སྙེད་འཁོད་ཅིང་འཚོ་ལ་སྐྱོང་བ་དེ་དག་ཐམས་ཅད་དུས་གསུམ་དུ་ལྷགས་ནས། སློབ་དཔོན་ལ་དེ་བཞིན་གཤེགས་པ་ཐམས་ཅད་ཀྱི་མཆོད་པས་ཡང་དག་པར་མཆོད་ནས། སངས་རྒྱས་ཀྱི་ཞིང་དེར་ཡང་འགྲོ་ཞིང༌། དེ་དག་རྡོ་རྗེའི་ཡི་གེའང་ཇི་སྐད་དུ་འབྱིན་ཏོ། །བདག་ཅག་དེ་བཞིན་གཤེགས་པ་ཐམས་ཅད་ཀྱི་ཕའོ། །བདག་ཅག་དེ་བཞིན་གཤེགས་པ་ཐམས་ཅད་ཀྱི་མའོ། །ཞེས་བྱ་བ་ནས། བདག་ཅག་དེ་བཞིན་གཤེགས་པ་ཐམས་ཅད་ཀྱི་སྟོན་པའོ། །ཞེས་བྱ་བའི་བར་དུའོ། །འདི་ལྟ་སྟེ། དཔེར་ན་རིགས་ཀྱི་བུ། སངས་རྒྱས་བཅོམ་ལྡན་འདས་ཕྱོགས་བཅུ་ན་ཇི་སྙེད་བཞུགས་པ་དང༌། སངས་རྒྱས་བཅོམ་ལྡན་འདས་དེ་རྣམས་ཀྱི་སྐུ་དང༌། གསུང་དང༌། ཐུགས་རྡོ་རྗེ་ལས་བྱུང་བའི་བསོད་ནམས་ཀྱི་ཕུང་པོ་ཇི་སྙེད་པ་དེ་བས་ཀྱང་སློབ་དཔོན་གྱི་བ་སྤུའི་བུ་ག་གཅིག་གི་བསོད་ནམས་ཁྱད་པར་དུ་འཕགས་སོ། །དེ་ཅིའི་ཕྱིར་ཞེ་ན། རིགས་ཀྱི་བུ། བྱང་ཆུབ་ཀྱི་སེམས་ནི་སངས་རྒྱས་ཀྱི་ཡེ་ཤེས་ཀྱི་སྙིང་པོར་གྱུར་པའོ། །སྐྱེ་བའི་གནས་སུ་གྱུར་པ་ནས་ཐམས་ཅད་མཁྱེན་པའི་ཡེ་ཤེས་ཀྱི་འབྱུང་གནས་ཡིན་པའི་བར་དུའོ། །ཞེས་ཇི་སྐད་གསུངས་པ་ཡིན་ནོ། །དེ་ཉིད་ཀྱིས་ན་སྦྱོར་དེ་ལས། །ཤེས་རབ་ཐབས་ཀྱི་རང་བཞིན་གཙོ། །དངོས་གྲུབ་ཐམས་ཅད་ཀུན་འབྱུང་བར། །རྫོགས་པའི་སངས་རྒྱས་ཀུན་གྱིས་གསུངས། །དེ་ཉིད་ལས། བཅོམ་ལྡན་འདས། དེ་བཞིན་གཤེགས་པ་ཐམས་ཅད་ཀྱི་སྐུ་དང༌། གསུང་དང༌། ཐུགས་ཀྱི་དངོས་གྲུབ་གང་ལ་གནས། དེ་བཞིན་གཤེགས་པ་ཐམས་ཅད་ཀྱིས་གསུངས་པ། སྐུ་གསུམ་གྱི་གསང་བ་སྐུ་དང༌། གསུང་དང༌། ཐུགས་རྡོ་རྗེ་ནི་རྡོ་རྗེ་སློབ་དཔོན་གྱི་སྐུ་གསུང་དང༌། ཐུགས་རྡོ་རྗེ་ལ་གནས་སོ། །སྐུ་དང༌། གསུང་དང༌། ཐུགས་རྡོ་རྗེ་གང་དུ་གནས། གང་ནའང་མ་ཡིན་ནོ། །ཞེས་ཇི་སྐད་གསུངས་པ་སྟེ། སྟོང་པ་ཉིད་ཀྱི་ངོ་བོ་ཉིད་ཡིན་པའི་ཕྱིར་རོ། །ཞེས་བྱ་བར་དགོངས་སོ། །ཡང་ཤེས་རབ་དང་ཐབས་ཀྱི་རང་བཞིན་གཉིས་སུ་མེད་པའི་ཡེ་ཤེས་བསྒོམ་པ་འདི་ཉིད་ནི་དོན་དམ་པ་ཅན་གྱི་གསང་སྔགས་ཀྱི་སྤྱོད་པ་སྟེ། དེའང་གང་གི་ཕྱིར། ཡེ་ཤེས་དོན་གྱི་ཡིད་ཀྱི་གཟུགས། །སྔགས་ནི་ཡེ་ཤེས་ཡིན་པར་བཤད། །གཉིས་མེད་ཡིད་ནི་སྐྱོབ་པས་ན། །གལ་ཏེ་དེ་ལྟ་ན་ཡང་སྔགས། །སྐད་ཀྱི་བྱིངས་ལས་མཱ་ན་ཛྙཱ་ནེ་ཞེས་པ་དང༌། མཱ་ན་ཨ་བ་བོ་བྷ་ནེ་ཞེས་བྱ་བ་ཡིད་ནི་ཤེས་པ་ལ་བྱ་བའམ། ཡིད་ནི་ཁོང་དུ་ཆུད་པ་ལ་བྱ་བའི་ཕྱིར་དང༌། གཙོ་བོའི་དོན་དང་ངེས་པས་ཇི་སྐད་དུ་བཤད་པའི་ཕྱག་རྒྱ་ཆེན་པོ་དང་གཉིས་སུ་མེད་པའི་རང་བཞིན་ཅན་སྟོང་པ་ཉིད་ཀྱི་ཡེ་ཤེས་ཉིད་ལ་སྔགས་ཞེས་བྱ་བའམ། ཡང་ན་དེ་ལྟ་བུའི་ཡེ་ཤེས་བསྒོམས་པས་སྒྲིབ་པ་རྣམ་པ་གཉིས་སྤངས་ནས། ཀུན་ཏུ་བཟང་པོ་ཉིད་ཐོབ་པ་ནི་ཡིད་སྐྱོབ་པའི་དོན་གྱིས་ན་དེ་ཉིད་ནི་སྔགས་ཉིད་དེ། དེ་ཉིད་བསྡུས་པའི་རྒྱུད་དུ་ཡང༌། སེམས་ནི་སོ་སོར་རྟོག་པ་ཡིས། །ཕྱག་རྒྱ་ཆེ་དང་མཉམ་སྦྱོར་བའི། །སྒོམ་པ་ཉིད་ནི་བྱ་བར་བཤད། །དེ་ཉིད་ཀྱིས་ན་དཔལ་དེ་ཁོ་ན་ཉིད་བསྡུས་པའི་རྒྱུད་ལས་ཕྱག་རྒྱ་ཆེན་པོ་དང་གཉིས་སུ་མེད་པའི་ཡེ་ཤེས་ཀྱི་དབང་དུ་མཛད་ནས་གསུངས་པ་ནི། རིགས་ཀྱི་བུ། རང་གི་སེམས་ལ་སོ་སོར་རྟོག་ཅིང་མཉམ་པར་ཞོག་ལ་རང་བཞིན་གྱིས་གྲུབ་པའི་སྔགས་འདི་ཅི་དགར་ཟློས་ཤིང་བསྒྲུབ་པར་གྱིས་ཤིག་ཅེས་བྱ་བ་ཡིན་ཏེ། འདིར་ཡང་ཨོཾ་ལ་སོགས་པ་ནི་ཀུན་རྫོབ་ཀྱི་སྔགས་ཡིན་ལ། དེ་བསྒྲུབས་པ་ལས་སེམས་སོ་སོར་རྟོག་པར་བྱེད་པ་ནི་དོན་དམ་པའི་སྔགས་ཉམས་སུ་ལེན་པ་ཡིན་ལ། སེམས་སོ་སོར་རྟོག་པའང་ཕྱག་རྒྱ་ཆེན་པོ་དང་གཉིས་སུ་མེད་པའི་ཡེ་ཤེས་མངོན་སུམ་དུ་བྱེད་པ་ཡིན་ནོ། །དེ་བས་ན་གཞོན་ནུ་དོན་ཐམས་ཅད་གྲུབ་པས་ཀྱང་སྔགས་ཉམས་སུ་ལེན་པ་དེ་ཉིད་དེ་བཞིན་གཤེགས་པ་ཐམས་ཅད་ཀྱིས་མགྲིན་གཅིག་ཏུ་བསྟན་པ་ལས་བསྒྲུབས་ཏེ་སྨྲས་པ་ནི། དེ་བཞིན་གཤེགས་པ་ཐམས་ཅད་རང་གི་སྙིང་གར་ཟླ་བའི་དཀྱིལ་འཁོར་གྱི་རྣམ་པར་མཐོང་ལགས་སོ། །ཞེས་བྱ་བ་སྟེ། ཡེ་ཤེས་དེ་ཉིད་འདོད་ཆགས་ལ་སོགས་པའི་དྲི་མ་མ་ལུས་པ་དང་བྲལ་བ་ཉིད་ཀྱིས་འོད་གསལ་བའི་རང་བཞིན་ཅན་ཡིན་པ་དང༌། བསོད་ནམས་དང་ཡེ་ཤེས་ཀྱི་ཚོགས་ཐམས་ཅད་ཀྱི་བདག་ཉིད་ཅན་ཉིད་ཀྱིས་འགྲོ་བ་མ་ལུས་པ་ཀུན་ཏུ་ཚིམ་པར་བྱེད་པའི་རང་བཞིན་ཅན་ཡིན་པའི་ཕྱིར་དང༌། དཔལ་རྡོ་རྗེ་སེམས་དཔའ་ལ་སོགས་པའི་སྤྲུལ་པའི་འོད་ཟེར་རྣམས་ཀྱིས་སེམས་ཅན་གྱི་ཁམས་ཐམས་ཅད་ཀྱི་དགོས་པའི་དོན་བྱེད་པར་ནུས་པའི་ཕྱིར་དང༌། ནམ་མཁའི་ཁམས་ཀྱི་མཐར་ཐུག་པའི་ཕྱོགས་ཀྱི་ཚོགས་ཐམས་ཅད་ཁྱབ་པ་ཉིད་ཀྱིས་ན་ཟླ་བའི་དཀྱིལ་འཁོར་དང་འདྲ་བ་ཉིད་ཡིན་པའི་ཕྱིར་དང༌། མངོན་པར་མཐོ་བ་དང་ངེས་པར་ལེགས་པའི་འབྲས་བུ་རྒྱ་ཆེ་བ་དང་ལྡན་པར་ཡོངས་སུ་རྫོགས་པ་ཡིན་པའི་ཕྱིར་ཟླ་བའི་དཀྱིལ་འཁོར་ལྟ་བུའོ། །རྣམ་སྣང་མངོན་པར་བྱང་ཆུབ་པའི། །རྒྱུད་རྒྱལ་ལས་ཀྱང་རབ་གསལ་བར། །གཉིས་མེད་ཡེ་ཤེས་འདི་ཉིད་ནི། །ཐུབ་པས་སྔགས་ཞེས་བྱ་བར་གསུངས། །དེའང༌། གསང་བའི་བདག་པོ། གཞན་ཡང་གསང་སྔགས་ཀྱི་མཚན་ཉིད་ནི་སངས་རྒྱས་ཐམས་ཅད་ཀྱིས་མ་མཛད། དེ་བཞིན་གཤེགས་པ་ཐམས་ཅད་ཀྱིས་མ་བྱས། བྱེད་དུ་མ་བཅུག །རྗེས་སུ་ཡི་རང་བ་མ་ཡིན་ནོ། །དེ་ཅིའི་ཕྱིར་ཞེ་ན། འདི་ནི་ཆོས་ཐམས་ཅད་ཀྱི་ཆོས་ཉིད་དེ། འདི་ལྟ་སྟེ། དེ་བཞིན་གཤེགས་པ་ཐམས་ཅད་བྱུང་ཡང་རུང༌། མ་བྱུང་ཡང་རུང༌། ཆོས་རྣམས་ཀྱི་ཆོས་ཉིད་དེ་ནི་ཡེ་ནས་གནས་པ་སྟེ། དེའང་འདི་ལྟར། གསང་སྔགས་རྣམས་ཀྱི་གསང་སྔགས་ཀྱི་ཆོས་ཉིད་དོ། །ཞེས་བྱ་བ་ནས། གང་གི་ཚེ་སངས་རྒྱས་བཅོམ་ལྡན་འདས་འཇིག་རྟེན་དུ་འབྱུང་བ་དེའི་ཚེ་ཆོས་ཉིད་དེ་ཚུལ་སྣ་ཚོགས་དང༌། དགོས་པ་སྣ་ཚོགས་ཀྱིས་སེམས་ཅན་བསམ་པ་སྣ་ཚོགས་པ་རྣམས་ལ་ཚིག་སྣ་ཚོགས་དང༌། ཡིག་འབྲུ་སྣ་ཚོགས་དང༌། ཡུལ་གྱི་ངེས་པའི་ཚིག་ཏུ་བརྗོད་པ་སྣ་ཚོགས་དང༌། དབྱངས་སྣ་ཚོགས་སུ་གོ་བ་རྣམས་སུ་བྱིན་གྱིས་བརླབས་ཏེ་གསང་སྔགས་ཀྱི་ཚུལ་འཆད་དོ། །ཞེས་ཇི་སྐད་གསུངས་པའོ། །དཔལ་ལྡན་འདུས་སོགས་ཚིག་ལས་ཀྱང༌། །བཙུན་མོ་ཤེས་རབ་ཉིད་དུ་བཤད། །བྷ་ག་དེ་ཡི་སྙིང་པོ་ཡིན། །བཞུགས་པ་དེ་ཡི་ངོ་བོ་ཉིད། །དེར་ཡང་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང༌། གསུང་དང༌། ཐུགས་རྡོ་རྗེ་དེ་བཞིན་གཤེགས་པ་ཐམས་ཅད་བདག་པོ་སྙིང་རྗེ་ཆེན་པོ་ནི་རང་བཞིན་བྱང་ཆུབ་ཀྱི་སེམས་རྡོ་རྗེ་ཉིད་ཡིན་ནོ། །དེའི་བཙུན་མོ་ནི་ཕྱག་རྒྱ་ཆེན་པོ་བཅོམ་ལྡན་འདས་ཡུམ་ཤེས་རབ་ཅེས་བྱ་བ་སྟེ། མཚན་གཞན་ཡང་ཀུན་ཏུ་བཟང་མོ་ཞེས་བྱ་བའོ། །དེའི་བྷ་ག་ནི་སྙིང་པོ་སྟེ། མིང་གཞན་ཡང་སྟོང་པ་ཉིད་ཅེས་བྱའོ། །བཅོམ་ལྡན་འདས་དེར་བཞུགས་པ་དེ་ནི་དེའི་བདག་ཉིད་ཅན་དུ་གྱུར་ནས་ཐ་དད་པའི་དབྱེ་བ་ཐམས་ཅད་དང་བྲལ་བས་གཅིག་ཏུ་འདྲེས་པར་གྱུར་པས་འཁོར་བ་ཇི་སྲིད་པའི་བར་དུ་བརྗོད་དུ་མེད་པའི་ཡང་བརྗོད་དུ་མེད་པའི་བྱང་ཆུབ་སེམས་དཔའ་དང་དེ་བཞིན་གཤེགས་པ་རྣམས་དང༌། ཕྱག་རྒྱ་དང༌། དཀྱིལ་འཁོར་དང༌། སྔགས་བྱེ་བ་དང་ལྷན་ཅིག་རྣམ་པར་རྟོག་པ་མི་མངའ་བར་གྱུར་ཀྱང་སྔོན་གྱི་འཕེན་པའི་ཤུགས་ཀྱིས་སེམས་ཅན་ཐམས་ཅད་ལ་ཅི་བགྱི་ཞེས་བྱ་བའི་ཚུལ་གྱིས་རྣམ་པར་བཞུགས་སོ། །ཞེས་བྱ་བའི་དོན་ནོ། །དེའང༌། ཀུན་རྟོག་རླུང་ནི་ཐམས་ཅད་ཀྱིས། །མི་གཡོ་ཡིད་བཞིན་ནོར་བུ་བཞིན། །མི་གཡོ་བ་དེར་ལྡན་བཞུགས་ཀྱང་ནི། །སེམས་ཅན་བསམ་པ་མ་ལུས་པར། །རྫོགས་མཛད་ཡིད་བཞིན་ནོར་བུ་འདྲ། །དེ་ལྟར་བཞུགས་ཀྱང་སེམས་ཅན་གྱི། །བསམ་པ་མ་ལུས་རྫོགས་པར་མཛད། །ཅེས་བཤད་པའོ། །དེ་བཞིན་རྒྱུད་ནི་གཞན་རྣམས་སུ། །སྔགས་ཀྱི་དེ་ཉིད་དམ་པ་འདི། །གདུལ་བྱའི་བསམ་རྗེས་འཇུག་མཛད་པའི། །མགོན་པོས་རྗེས་སུ་དཔག་སྟེ་བསྟན། །སྔགས་ཀྱི་དེ་ཉིད་མི་ཤེས་པ། །མི་ནུས་གང་ཡིན་དེའི་དོན་དུ། །ཟླ་བ་རྡོ་རྗེ་སོགས་རིམ་གྱིས། །བསྐྱེད་བཞི་བསྒོམ་པ་བསྟན་པ་ཡིན། །འདི་ཉིད་ལས་ནི་མངོན་དགོངས་ནས། །སྔགས་ཀྱི་དེ་ཉིད་ཡོངས་གསལ་བ། །དེ་གསལ་མཛད་པར་དགོངས་པས་དེ། །བཅོམ་ལྡན་རྡོ་རྗེ་ཅན་གྱིས་གསུངས། །གླེང་གཞིའི་དབང་དུ་མཛད་ནས་ཀྱང༌། །སྔགས་ནི་གང་ཞིག་གསུངས་གྱུར་པ། །དེ་ལས་དེ་ཉིད་ཡིན་པར་གསུངས། །ལྷག་མ་ཞར་ལ་འོངས་པར་བཞེད། །དེ་ཉིད་ཀྱིས་ནི་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལ་སོགས་པར་ཇི་སྐད་དུ་བཤད་པའི་སྔགས་ཀྱི་དེ་ཁོ་ན་ཉིད་བསྟན་པ་སྔོན་དུ་འགྲོ་བས་ཞར་ལ་ཀུན་རྫོབ་ཏུ་སྔགས་ཀྱི་མཚན་ཉིད་གསུངས་པ་ཡིན་ནོ། །དེའང༌། རྫོགས་སངས་རྒྱས་ཀྱིས་གསང་སྔགས་ནི། །ཚིག་དང་མིང་དང་བརྡ་ཡིས་མཚན། །ཚིག་དེ་དབང་དུ་གྱུར་པས་ན། །གསང་སྔགས་དོན་རྣམས་ཐམས་ཅད་བསྒྲུབ། །ཁ་ཅིག་བསྐུལ་བའི་ཚིག་དང་ལྡན། །ཁ་ཅིག་རང་མིང་ཐོག་མར་སྨོས། །ཧཱུྃ་དང་ཕཊ་དང་ལྡན་པ་ནི། །གཙུག་ཏོར་རྣམས་ཀྱི་ཡིན་པར་བསྒྲགས། །ཟུངས་ཟོ་ཆོས་ཤིག་ཅེས་པ་དང༌། །སྣུན་སོད་སྒྲོལ་ཅིག་ཅེས་པ་ནི། །ཕྱག་བརྙན་རྣམས་དང་ཁྲོ་བོ་ཡི། །གསང་སྔགས་ཡིན་པར་ཁྲོ་བོས་གསུངས། །ན་མཿསྭཱ་ཧཱ་ལ་སོགས་ལྡན། །ཏིང་ངེ་འཛིན་ནི་རྟོགས་པས་མཚན། །ཞི་བའི་ཡི་གེ་རྣམ་པར་དག །རེ་བ་ཐམས་ཅད་རྫོགས་བྱེད་པའི། །གསང་སྔགས་སངས་རྒྱས་ཐམས་ཅད་དང༌། །བྱང་ཆུབ་སེམས་དཔའ་སྐྱོབ་པ་ཡིན། །ཞེས་བྱ་བ་ལ་སོགས་པ་རྒྱ་ཆེར་གསུངས་པ་དང༌། དེ་བཞིན་དུ་འཕགས་པ་དེ་ཁོ་ན་ཉིད་བསྡུས་པ་ལ་སོགས་པའི་རྒྱུད་རྣལ་འབྱོར་དང༌། སྤྱོད་པ་དང༌། བྱ་བའི་དབྱེ་བས་ཕྱེ་བ་རྣམས་སུ་གང་ཟླ་བ་དང་རྡོ་རྗེ་ལ་སོགས་པའི་ཚུལ་གྱིས་བསྐྱེད་པའི་རིམ་པ་དེའང་དོན་དམ་པའི་སྔགས་ཀྱི་དེ་ཁོ་ན་ཉིད་ལ་འཇུག་པར་བྱ་བའི་དོན་ཉིད་ཡིན་ནོ། །དེ་བས་ན་སྔགས་པ་རྣམས་ཀྱིས་ཇི་སྐད་དུ་བཤད་པའི་སྤྲོས་པ་མེད་པའི་ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་དང་ལྡན་པ་ཉིད་དུ་བྱའོ། །ཞེས་བྱ་བར་ངེས་སོ། །དེ་ལ་དེ་ཉིད་མིན་སྒྲོ་བཏགས། །ལས་ལྡོག་པ་ནི་ངེས་པའི་རྒྱུ། །དེའི་ཚུལ་ངེས་པར་བྱེད་པ་རྣམས། །སྒྲོ་བཏགས་དེ་ཉིད་ལ་རབ་འཇུག །དེས་ན་སྒྲ་དེའང་དེ་ཉིད་དེ། །དོན་དམ་ཉིད་དུ་དབྱེར་མེད་ཡིན། །རྡོ་རྗེ་སེམས་དཔའ་སོགས་ཚུལ་གྱིས། །ལྡོག་པར་བྱེ་བྲག་ལ་བརྟེན་ཡིན། །ཞེས་རྟོགས་པར་བྱའོ། །དངོས་པོ་ཀུན་གྱི་རང་བཞིན་ཅན། །རང་སྣང་ལམ་དུ་གྱུར་པ་ཡིས། །དེ་ཚེ་བདག་ཉིད་དེ་མཆོད་བྱ། །ཞེས་བྱ་བ་ལ་སོགས་པ་ལ། བདག་ཉིད་མཆོད་པ་ཉིད་ཀྱིས་ཕུན་སུམ་ཚོགས་པ་ཐོབ་པ་དང་རྗེས་སུ་འབྲེལ་བ་ཡིན་ན། གཟུགས་ལ་སོགས་པའི་ཡུལ་ཐམས་ཅད་ཀྱིས་བདག་ཉིད་ཇི་ལྟར་མཆོད་དེ། ལ་ལ་ནི་ཉམས་སུ་མྱོང་བར་གྱུར་པའང་དགག་པ་ཡིན་ན། ཇི་ལྟར་མི་འགལ་བར་འགྱུར། ཞེས་བྱ་བར་རྟོག་ན། དེ་ནི་མ་ཡིན་ཏེ། གང་གི་ཕྱིར། གང་ཚེ་ཁམས་གསུམ་གང་དུ་ཡང༌། སྒྲོ་བཏགས་པ་ལས་མ་གྲོལ་བ། །དེའི་ཚེ་དེ་ཉིད་སྒྲོ་བཏགས་པའི། །རང་བཞིན་བདག་ཉིད་མི་སྨོད་དོ། །སྒྲོ་བཏགས་པ་ནི་རྣམ་པ་གཉིས་ཏེ། དེ་ཁོ་ན་ཉིད་ཀྱི་ཚུལ་དང༌། དེ་ཁོ་ན་ཉིད་མ་ཡིན་པའི་ཚུལ་ལོ། །དེ་ལ་དེ་ཁོ་ན་ཉིད་ཀྱི་ཚུལ་དུ་བདག་ཏུ་སྒྲོ་བཏགས་པ་ནི་མ་ལ་སོགས་པར་སྒྲོ་བཏགས་པ་དང་འདྲ་བར་གཅིག་ནས་གཅིག་ཏུ་བརྒྱུད་པས་བྱང་ཆུབ་སྒྲུབ་པར་བྱེད་པ་ཡིན་པས་ན་ཉེས་པ་མེད་དོ། །གང་ཡང་ལ་ལ་དག་ནི་ཉམས་སུ་མྱོང་བ་དག་ཀྱང་འགེགས་པར་བྱེད་པ་ཉིད་ཡིན་ན། ཇི་ལྟར་མི་འགལ་ཞེས་སྨྲ་བ་དེ་དག་ཀྱང་རིགས་པ་མ་ཡིན་ཏེ། གང་གི་ཕྱིར། སྣང་དང་མི་སྣང་ཡུལ་གཅིག་ཏུ། །གྱུར་པ་འགལ་བ་ཉིད་འགྱུར་གྱི། །ཀུན་ནས་སློང་བའི་དབྱེ་ཉིད་ཀྱིས། །ཡུལ་གྱི་དབྱེ་བ་གཉིས་སུ་གྲུབ། །ལས་ནི་ཀུན་ནས་བསླང་བ་དང༌། །ཀུན་ནས་སློང་བར་བྱེད་པ་ཡི། །དབྱེ་བས་རྣམ་པ་གཉིས་གཉིས་སོ། །དེའང་ལུས་དང་ངག་གི་ལས་ཐམས་ཅད་ནི་ཀུན་ནས་བསླང་བར་བྱ་བ་ཡིན་ལ། ཡིད་ཀྱི་ལས་ནི་ཀུན་ནས་སློང་བར་བྱེད་པ་ཡིན་ནོ། །དེའང་རྣམ་པ་གཉིས་ཏེ། མ་ཆགས་པ་ལ་སོགས་པའི་ཚུལ་དང༌། དེ་ལས་གཞན་པའོ། །དེ་ལ་འདོད་ཆགས་ལ་སོགས་པས་ཀུན་ནས་བསླངས་པའི་ལུས་དང་ངག་གི་ལས་ཐམས་ཅད་ནི་མི་དགེ་བ་ཡིན་ཏེ། དེ་ནི་བཀག་པ་ཡིན་ལ། མ་ཆགས་པ་ལ་སོགས་པས་ཀུན་ནས་བསླངས་པ་ཐམས་ཅད་ནི་དགེ་བ་ཉིད་ཡིན་ནོ། །དེ་ལྟར་ན་ཕྱག་རྒྱ་ཆེན་པོ་དང་གཉིས་སུ་མེད་པའི་སྦྱོར་བ་དང་ལྡན་པའི་རྣལ་འབྱོར་པས་ནི་འགྲོ་བ་ཐམས་ཅད་མ་ཆགས་པ་ལ་སོགས་པའི་བདག་ཉིད་ཅན་དུ་རྣམ་པར་བལྟའོ། །དེ་བས་ན་འདི་ནི་སྤྱོད་ལམ་ཐམས་ཅད་དང་ལྡན་དུ་ཟིན་ཀྱང༌། མི་དགེ་བའི་ཆོས་མ་དམིགས་པའི་རང་བཞིན་ཅན་ཡིན་པས། དེ་དགེ་བའི་བདག་ཉིད་ཅན་ཡིན་ནོ། །དེའང༌། བྱང་ཆུབ་སེམས་དཔའི་ཀུན་རྟོག་ནི། །དགེ་བའམ་གལ་ཏེ་མི་དགེ་བ། །ཐམས་ཅད་དགེ་བ་ཉིད་འགྱུར་ཏེ། །གང་ཕྱིར་དེ་ཡིད་དབང་གྱུར་ཡིན། །ཞེས་ཇི་སྐད་བཤད་པ་དང༌། དེ་བཞིན་དུ་སྡོམ་པ་ཉི་ཤུ་པ་ལས་ཀྱང༌། སྙིང་རྗེ་ལྡན་ཞིང་བྱམས་ཕྱིར་དང༌། །སེམས་དགེ་བ་ལ་ཉེས་པ་མེད། །ཅེས་བཤད་པ་དང༌། དེ་བཞིན་དུ་གཞན་དག་ལས་ཀྱང༌། ཐུགས་རྗེ་ཆེན་པོས་དོན་གཟིགས་པས། །བཀག་པ་རྣམས་ཀྱང་དེ་ལ་གནང༌། །ཞེས་བཤད་པ་དང༌། ཡང་གཞན་དག་ལས། མ་ཆགས་ལ་སོགས་ལས་བྱུང་བའི། །ལུས་ངག་ལས་ནི་དགེ་བ་ཡིན། །གང་ཞིག་ཆགས་སོགས་ལས་བྱུང་བའི། །ལས་དེ་མི་དགེ་བར་འདོད་དོ། །དེ་བས་ཐུགས་རྗེའི་བདག་ཉིད་ཀྱིས། །གཞན་ཕན་བྱས་པ་ཐམས་ཅད་ནི། །ལས་དེ་ཐམས་ཅད་དགེ་ཡིན་པར། །རྫོགས་སངས་རྒྱས་ཀྱིས་རབ་ཏུ་བསྒྲགས། །ཞེས་གསུངས་པ་ཡིན་ནོ། །དེ་ལྟར་ཡུལ་གྱི་དབྱེ་བ་ཡིས། །གང་ཚེ་ལས་ལམ་ལ་གནས་པ། །མཁས་ལ་གང་དུའང་འགལ་བ་ནི། །དེ་ཚེ་གང་ཡང་མི་སྣང་ངོ༌། །ཞེས་བཤད་པ་དང༌། དེ་བཞིན་དུ་ཆོས་མངོན་པའི་མཛོད་ལས་ཀྱང༌། གང་ཕྱིར་ཀུན་སློང་བྱེད་ཐར་པ། །དམ་པའི་དོན་དུ་དགེ་རྩ་བ། །ངོ་ཚ་ཁྲེལ་ཡོད་བདག་ཉིད་ཀྱི། །དེ་དག་དང་ནི་མཚུངས་ལྡན་གྱིས། །ཞེས་བཤད་པ་སྟེ། དེ་ལས་ལྡོག་པ་ནི་མི་དགེ་བ་ཡིན་ནོ། །གཞན་ཡང༌། གང་ཕྱིར་སྒྲོ་བཏགས་ཀུན་ལས་གྲོལ། །ཕྱག་རྒྱ་ཆེན་པོའི་བདག་ཉིད་ཅན། །དེ་ཕྱིར་འདི་འདྲ་ཇི་སྐད་གསུངས། དམ་ཚིག་སྡོམ་པའི་བདག་ཉིད་ཡིན། །དེའང་བླ་ན་མེད་པ་ཡང་དག་པར་རྫོགས་པའི་སངས་རྒྱས་ནས། སེམས་དཔའ་ཆེན་པོའི་མཐར་ཐུག་པ་དང༌། སེམས་ཅན་གྱི་ཁམས་རྣམས་སྟོང་པ་ཉིད་ཀྱིས་མི་སྣང་བར་བྱེད་པས་སྲོག་ཆགས་ཐམས་ཅད་གསོད་པ་ཡིན་པར་དགོངས་པས་གསོད་པར་གསུངས། །བདག་ཉིད་ཉེ་བར་མི་དམིགས་ན། གཞན་དག་ཡོད་པ་མ་ཡིན་པས། གཞན་གྱི་ནོར་ཡང་དམིགས་སུ་མེད་པ་ལ་དགོངས་ནས་གཞན་གྱི་ནོར་ཡང་འཕྲོག་པར་གསུངས་པ་ཡིན་ནོ། །གཞན་གྱི་སྒྲ་ནི་མཆོག་ལའང་འཇུག་པས། བུད་མེད་ཀྱི་མཆོག་ནི་བཅོམ་ལྡན་འདས་ཡུམ་ཤེས་རབ་དེ་བཞིན་གཤེགས་པ་ཐམས་ཅད་ཀྱི་ཡུམ་དུ་གྱུར་པ། མཚན་གྱི་རྣམ་པ་གཞན་ཡང་ཕྱག་རྒྱ་ཆེན་པོ་ཞེས་བྱ་བ་ཡིན་ཏེ། དེ་དང་གཅིག་ཏུ་འདྲེས་པར་གྱུར་པ་ལ་དགོངས་ནས་གཞན་གྱི་བུད་མེད་བསྟེན་པར་གསུངས་པ་ཡིན་ནོ། །དེའང༌། སངས་རྒྱས་གཙོ་བོའི་ཡུམ་དག་ལ། །རྣམ་པར་མི་རྟོག་བློ་ཅན་གྱིས། །མཉེས་པར་བྱས་ཀྱང་མི་གོས་ཏེ། །དེས་ནི་སངས་རྒྱས་འགྲུབ་པར་འགྱུར། །ཞེས་ཀྱང་གསུངས་པ་ཡིན་ནོ། །དངོས་པོ་ཐམས་ཅད་དམིགས་སུ་མེད་པ་ཡིན་པས་དེ་སྟོན་པར་བྱེད་པའི་ཚིག་ཀྱང་རྫུན་པ་ཉིད་ཡིན་པས། དོན་འདི་ལ་དགོངས་ནས་རྫུན་གྱི་ཚིག་ཐམས་ཅད་ཀྱང་སྨྲ་བར་བྱའོ་ཞེས་གསུངས་པ་ཡིན་ནོ། །དེ་བས་ན་སྡོམ་པའི་བདག་ཉིད་དོ། །དངོས་པོ་ཐམས་ཅད་ཀྱི་ངོ་བོ་ཉིད་ཀྱིས་དེ་ཁོ་ན་ཉིད་རྣལ་འབྱོར་པའི་རྣམ་པར་སྣང་མཛད་ལ་སོགས་པའི་རྫས་རྣམས་ཆོས་ཀྱི་སྐུའི་བདག་ཉིད་ཅན་དུ་རང་གི་ལུས་ཀྱི་བདག་ཉིད་དུ་བསྒོམས་པས་དེ་བྱིན་གྱིས་བརླབ་པར་ཡང་རིག་པ་ཡིན་ནོ། །གཞན་ཡང༌། ཆོས་ཀུན་སྟོང་པར་རོ་གཅིག་པར། །རྫོགས་པའི་སངས་རྒྱས་ཀྱིས་གསུངས་པས། །འདི་ནི་དེའི་རོ་མྱོང་ཚུལ་དུ། །དེ་ཚེ་རང་ཉིད་བཞུགས་པ་ཡིན། །དེ་བས་ན་དམ་ཚིག་གི་བདག་ཉིད་ཀྱང་ཡིན་ནོ། །དངོས་པོ་མེད་ལ་དབང་ཐོབ་པས། །དེ་ཕྱིར་དངོས་པོ་ཀུན་བདག་ཉིད། །གཟུགས་ལ་སོགས་པ་ཐམས་ཅད་ཀྱིས། །རྣལ་འབྱོར་པ་ནི་བདག་ཉིད་མཆོད། །ཅེས་ངེས་པར་ཤེས་པར་བྱའོ། །གཞན་ཡང་ཁས་བླངས་འདི་དག་ནི། །སྨྲས་ཀྱི་དེ་ཉིད་དུ་མ་ཡིན། །དོན་དམ་རྣམ་པར་དཔྱད་པ་ལ། །འཇུག་པའམ་ལྡོག་པ་ཡོད་མ་ཡིན། །གཅིག་ཏུ་དོན་དམ་མཐར་ཐུག་པས། །རྣལ་འབྱོར་པ་ནི་གང་དུ་ཡང༌། །འཇུག་པའམ་ལྡོག་པར་མི་བྱེད་དོ། །བྱ་བའི་ཚུལ་གྱིས་གང་ཅུང་ཟད། །དམ་ཚིག་ལ་སོགས་ངེས་བསྟེན་དང༌། །མཚམས་མེད་ལྔ་བྱེད་ལ་སོགས་པ། །སྣོད་དུ་རུང་བར་གང་གསུངས་པ། །དེ་ཀུན་སེམས་ཅན་ཀུན་གྱི་དོན། །གཅིག་ཏུ་མཛད་དགྱེས་རྒྱལ་བ་ཡིས། །སྡིག་དེ་ཟད་པར་གཅིག་ཏུ་མཁས། །དེ་ཉིད་འཇུག་པར་བྱ་ཕྱིར་གསུངས། །དེའང༌། རིགས་ངན་སྨྱིག་མ་མཁན་ལ་སོགས། །གསོད་དོན་དོན་གཉེར་སེམས་པ་རྣམས། །ཐེག་ཆེན་བླ་ན་མེད་པ་ཡི། །ཐེག་མཆོག་འདི་ལ་འགྲུབ་པར་འགྱུར། །སེམས་ཅན་མཚམས་མེད་ལ་སོགས་པའི། །སྡིག་པ་ཆེན་པོ་བྱེད་པ་ཡང༌། །རྡོ་རྗེ་ཐེག་པ་རྒྱ་མཚོ་ཆེ། །ཐེག་པ་མཆོག་ནི་འདི་ལ་འགྲུབ། །སྲོག་གཅོད་པ་ཡི་སེམས་ཅན་གང༌། །རྫུན་དུ་སྨྲ་ལ་དགའ་བ་དང༌། །གཞན་གྱི་ནོར་ལ་ཆགས་པ་དང༌། །རྟག་ཏུ་འདོད་པ་སྤྱོད་གང་དང༌། །བཤང་གཅི་ཟས་སུ་ཟ་བ་སྟེ། །དེ་དག་སྒྲུབ་པའི་སྣོད་དུ་འགྱུར། །མ་དང་སྲིང་མོ་བུ་མོ་དེ། །འདོད་པ་བས་ནི་མཉེས་བྱས་ན། །ཐེག་ཆེན་མཆོག་གི་ཆོས་ཉིད་ཀྱིས། །དངོས་གྲུབ་རྒྱ་ཆེན་དེས་ཐོབ་བོ། །ཞེས་ཇི་སྐད་གསུངས་པ་ལྟ་བུའོ། །དེའང་གང་གི་ཕྱིར་སྲོག་གཅོད་པ་དང༌། མ་བྱིན་པར་ལེན་པ་དང༌། བགྲོད་པར་བྱ་བ་མ་ཡིན་པ་ལ་ཞུགས་པ་ལ་སོགས་པ་ལ་བདག་ཉིད་ཞུགས་པ་དང༌། དགག་པ་མེད་པར་ཞུགས་པ་འདི་དག་གིས་དེ་ལྟ་བུ་ཐོབ་པ་དང༌། ཇི་ལྟར་ན་རང་བཞིན་འདི་ལ་ནི་བདག་ཅག་སྐལ་བ་དང་ལྡན་པར་འགྱུར་ཞེས་རྣམ་པར་བསམས་ནས། དཀྱིལ་འཁོར་དུ་འཇུག་པ་ལ་སོགས་པའི་རིམ་གྱིས་ཕྱག་རྒྱ་ཆེན་པོ་དང་གཉིས་སུ་མེད་པའི་རྣལ་འབྱོར་མངོན་སུམ་དུ་བྱས་པ་དང༌། དེ་ལ་བསླབས་པས་སྡིག་པ་ཐམས་ཅད་སྤངས་ཏེ་རྡོ་རྗེ་འཆང་བ་ཉིད་དུ་བྱའོ་སྙམ་ནས། ཕྱག་རྒྱ་ཆེན་པོ་དང་གཉིས་སུ་མེད་པའི་རྣལ་འབྱོར་ལ་འཇུག་པས་ཁ་ན་མ་ཐོ་བ་ཐམས་ཅད་རྣམ་པར་དག་པར་འགྱུར་བར་ཐེ་ཚོམ་མེད་དོ། །དེའང་དེ་བཞིན་གཤེགས་པའི་གསང་བའི་མཛོད་ཀྱི་མདོ་ལས། འོད་སྲུང་ཕའང་ཡིན་ལ་རང་སངས་རྒྱས་ཀྱང་ཡིན་པའི་སྲོག་གཅད་པ་ནི་སྲོག་གཅོད་པའི་ནང་ནས་མ་རུངས་པ་ཡིན་ནོ། །འདི་ལྟ་སྟེ། དཀོན་མཆོག་གསུམ་གྱི་ནོར་འཕྲོག་པ་ནི་མ་བྱིན་པར་ལེན་པའི་ནང་ནས་མ་རུངས་པའོ། །འདི་ལྟ་སྟེ། མའང་ཡིན་ལ་དགྲ་བཅོམ་མའང་ཡིན་པ་ལ་ཉལ་པོ་བྱས་ན་དེ་ནི་འདོད་པས་ལོག་པར་གཡེམ་པའི་ནང་ནས་མ་རུངས་པ་ཡིན་ནོ། །ཞེས་བྱ་བ་ན། འོད་སྲུང་མི་དགེ་བའི་ལས་ཀྱི་ལམ་བཅུ་པོ་འདི་དག་ནི་ཁ་ན་མ་ཐོ་བ་དང་བཅས་པ་ཆེན་པོ་སྟེ། འོད་སྲུང་གལ་ཏེ་སེམས་ཅན་ལ་ལ་ཞིག་མི་དགེ་བའི་ལས་ཀྱི་ལམ་བཅུ་པོ་དེ་ལྟར་ཁ་ན་མ་ཐོ་བ་དང་བཅས་པ་ཆེན་པོ་དག་དང་ལྡན་པར་གྱུར་ལ། དེ་དེ་བཞིན་གཤེགས་པས་ཆོས་བསྟན་པ་ཐོས་ནས་རྒྱུ་རྐྱེན་དང་ལྡན་པ་ལ་འདུག་སྟེ། འདི་ལ་ནི་བདག་གམ། སེམས་ཅན་ནམ། སྲོག་གམ། གང་ཟག་གམ། གང་བྱེད་པའམ། གང་མྱོང་བ་གང་ཡང་མེད་དེ། འདི་ལྟར་ཆོས་ཐམས་ཅད་ནི་མ་བྱས་པ། མངོན་དུ་བྱ་བ་མེད་པ། སྒྱུ་མའི་ཆོས་ཉིད། ཀུན་ནས་ཉོན་མོངས་པ་ཅན་མ་ཡིན་པ། རང་བཞིན་གྱི་འོད་གསལ་བ་ཡིན་པར་རྟོགས་ལ། ཆོས་ཐམས་ཅད་གདོད་མ་ནས་རྣམ་པར་དག་པར་ཡིད་ཆེས་ཤིང་མོས་ན། སེམས་ཅན་དེ་ངན་སོང་དུ་འགྲོ་བར་ང་མི་སྨྲའོ། །དེ་ཅིའི་ཕྱིར་ཞེ་ན། ཉོན་མོངས་པ་རྣམས་ལ་ཕུང་པོའི་དངོས་པོ་མེད་དེ། ཉོན་མོངས་པ་ཐམས་ཅད་ནི་བྱུང་ནས་འཇིག་ཅིང་ཞིག་གོ །རྒྱུ་དང་རྐྱེན་ཚོགས་ཤིང་ཕྲད་པ་ལས་བྱུང་ལ། བྱུང་མ་ཐག་ཏུ་འགག་པའོ། །ཞེས་གསུངས་སོ། །གཞན་ཡང་གནོད་སྦྱིན་སྲིན་པོ་ཤ་ཟ་སོགས། །དམ་ཚིག་ཉེ་བར་བསྟན་པ་ནི། །ཡིད་རྟོན་ལ་གུས་སེམས་ལྡན་པ། །དེ་རྣམས་དེ་ནི་བསྒྲུབ་ཕྱིར་ཡིན། །གང་ཞིག་དེ་སྒྲུབ་པར་འདོད་པ་རྣམས་ལ་དེའི་ཐབས་ནི་འདི་ཡིན་ནོ་ཞེས་ཐབས་བསྟན་པ་ཡིན་གྱི། ངེས་པར་བྱ་དགོས་སོ་ཞེས་བསྟན་པ་ནི་མ་ཡིན་ནོ། །དེ་ལྟར་དེ་ཉིད་མི་ཤེས་པར། །ཐོས་པ་ཙམ་ལ་འཇུག་བྱེད་ཅིང༌། །གང་ཞིག་བསོད་ནམས་མི་བྱེད་པའི། །སྐྱེས་བུ་ཐ་མ་དེ་བརླག་འགྱུར། །ཚིག་ཙམ་ལ་ནི་བརྟེན་ནས་སུ། །ཆགས་སོགས་ཞེན་པའི་སེམས་ཀྱིས་ནི། །བསོད་ནམས་མ་ཡིན་བྱེད་པ་གང༌། །དེ་ནི་འོག་ནས་འོག་ཏུ་འགྲོ། །གང་ཡང་ཇི་སྐད་དུ་བཤད་པའི་དམ་པའི་ཆོས་ཀྱི་དོན་མི་ཤེས་པར་དམ་ཚིག་དང་སྡོམ་པ་ལ་སོགས་པ་དགོངས་པ་ལ་བརྟེན་ཏེ་དགེ་བ་ལས་ལྡོག་པ་འབའ་ཞིག་ཏུ་མ་ཟད་ཀྱི། སངས་རྒྱས་བཅོམ་ལྡན་འདས་རྣམས་ཀྱིས་དེ་ཁོ་བོ་ཅག་རྣལ་འབྱོར་པ་རྣམས་ལ་རྗེས་སུ་གནང་བ་ཡིན་ནོ། །ཞེས་སྒྲ་གསོང་མཐོན་པོར་སྒྲོགས་ཤིང་ཆགས་པ་ལ་སོགས་པའི་དབང་དུ་གྱུར་པའི་སེམས་ཀྱི་རྒྱུད་ཀྱིས་མི་དགེ་བ་རྣམས་ཀྱང་བྱེད་པ་དེ་རྣམས་ནི་སངས་རྒྱས་བཅོམ་ལྡན་འདས་རྣམས་ལའང་སྐུར་བ་བཏབ་ཅིང་བསླུས་པས། ཤིན་ཏུ་དམ་ཚིག་ཉམས་པའི་ཕྱིར་མནར་མེད་པ་ཉིད་དུ་ལྟུང་ནས་གནས་པར་འགྱུར་རོ། །ཤེས་རབ་ཐབས་ནི་མཉམ་སྦྱོར་ལ། །རྣལ་འབྱོར་པ་ནི་གང་ཞིག་ངེས། །དེ་ཀུན་དེ་མོད་སྡིག་སྦྱོང་བྱེད། །སངས་རྒྱས་ཀུན་གྱིས་རབ་ཏུ་མཆོད། །དེ་བས་ན་ཐབས་དང་ཤེས་རབ་ཀྱི་རང་བཞིན་གཉིས་སུ་མེད་པའི་ཡེ་ཤེས་སྒོམ་པ་ཉིད་སྡིག་པ་ཐམས་ཅད་རྣམ་པར་སྦྱོང་བར་བྱེད་པ་དང༌། ངེས་པར་ལེགས་པ་ཐམས་ཅད་འབྱུང་བར་བྱེད་པ་ཡིན་ནོ། །དེའང༌། གང་དག་རྣམ་པར་དབེན་པ་ལ། །གཡེང་བའི་ཡིད་ཀྱང་མི་གཡོ་སྟེ། །ཉོན་མོངས་སྦྲུལ་གྱིས་དཀྲུགས་པ་ཡི། །མི་བཟད་སྲིད་པའི་རྒྱ་མཚོ་བརྒལ། །ཞེས་བཤད་པ་ཡིན་ནོ། །འདི་ནི་རྣལ་འབྱོར་མཆོག་དེ་ཡིན། །དེ་ཕྱིར་དེ་བཞིན་གཤེགས་ཕྱག་བྱ། །དེ་ལས་རྣལ་འབྱོར་མཐའ་ཡས་པ། །རབ་ཏུ་འབྱུང་བར་གསུངས་པ་ཡིན། །དེ་ཉིད་ལས་ནི་རྣལ་འབྱོར་དག །མཐའ་ཡས་པ་ནི་ཡང་དག་འགྱུར། །སྔགས་དང་ཕྱག་རྒྱ་དཀྱིལ་འཁོར་རྣམས། །རྣལ་འབྱོར་དེ་ལས་དག་པར་འགྱུར། །ཞི་དང་རྒྱས་པའི་ལས་རྣམས་དང༌། །གཞན་ཡང་གསང་སྔགས་བྱུང་བ་གང༌། །གངྒཱའི་ཀླུང་གི་བྱེ་མ་སྙེད། །དངོས་གྲུབ་ཕྲ་མོ་ཇི་སྙེད་དང༌། །གཞན་ཡང་དངོས་གྲུབ་འདི་ཉིད་གང༌། །ས་སྟེང་གྲགས་པ་ཇི་སྙེད་པ། །རྣལ་འབྱོར་འདི་ལས་ཀུན་འབྱུང་ཞེས། །ཐུགས་ཀྱི་རྡོ་རྗེས་གསུངས་པ་ཡིན། །གང་ཡང་ངེས་པར་འབྱེད་པའི་ཆ། །བཞི་དང་ས་ནི་བཅུ་པོ་དང༌། །འབྲས་བུའི་གནས་སྐབས་དེ་ཐམས་ཅད། །རྣལ་འབྱོར་འདི་ལས་ཡང་དག་འབྱུང༌། །བྱུང་དང་འབྱུང་བར་འགྱུར་གང་དང༌། །བྱུང་གྱུར་རྒྱལ་བའི་སྲས་པོ་གང༌། །འཇིག་རྟེན་དབང་སོགས་སེམས་དཔའ་ཆེ། །དེ་ཡང་འདིར་ནི་རྣམ་པར་གནས། །འདས་དང་མ་བྱོན་སངས་རྒྱས་དང༌། །ད་ལྟར་བྱུང་བའི་རྟོགས་གང་དང༌། །རང་རྒྱལ་ཉན་ཐོས་དགེ་འདུན་རྣམས། །དེ་ཡང་འདི་ལས་བྱུང་བ་ཡིན། །རྣལ་འབྱོར་སྤྱོད་བྱའི་དབྱེ་བ་ལས། །སྤྲུལ་པ་ཇི་སྙེད་བྱུང་བ་རྣམས། །དེ་སྙེད་དེ་དག་ཐམས་ཅད་ནི། །རྣལ་འབྱོར་འདི་ལས་ངེས་པར་བྱུང༌། །བག་ཆགས་སྟོབས་ཀྱིས་ཡོངས་བསྒོས་པའི། །ཡོངས་སུ་བརྟགས་པའི་རང་བཞིན་ཅན། །བརྟན་གཡོའི་དངོས་པོ་ཇི་སྙེད་པ། །དེ་སྙེད་དེ་ལ་བརྟེན་པ་ཡིན། །ཞེས་བྱ་བ་ནི་བསྡུས་པའོ། །དེ་ལྟར་དེ་ཉིད་རྣལ་འབྱོར་པ། །ལ་ནི་དེ་ཉིད་ཇི་བཞིན་བསྟན། །དེ་ལ་མངོན་པར་བརྩོན་འགྱུར་ཕྱིར། །ཡང་དག་འདི་ནི་བཤད་པ་ཡིན། །དེ་ལས་རྣལ་འབྱོར་པ་དེ་གཞན། །དེ་ཡི་སྐལ་མེད་གང་དེའི་ཕྱིར། །དེ་ལ་འཇུག་འགྱུར་ཡེ་ཤེས་ནི། །ཕྱག་རྒྱ་ཆེན་པོར་བསྟན་པ་ཡིན། །གསང་སྔགས་ཀྱི་སྒོའི་སྤྱད་པ་སྤྱོད་པའི་དབང་པོ་རབ་ཀྱི་མན་ངག་བསྟན་པའོ། །ཕྱག་རྒྱ་ཆེན་པོར་མཉམ་སྦྱོར་བའི། །སྐལ་བ་ཉིད་བྲལ་བདག་ཉིད་ལ། །ཡེ་ཤེས་ཕྱག་རྒྱ་རྣམ་བསྒོམ་པར། །ཐུགས་ཀྱི་རྡོ་རྗེས་གསུངས་པ་ཡིན། །གང་ཡང་སེམས་ཀྱི་རྒྱུད་འདོད་ཆགས་ལ་སོགས་པ་ལ་ཤིན་ཏུ་ཞེན་པར་འཇུག་པ་རྣམས། །དེ་ལས་བྱུང་བའི་སེམས་ཀྱི་རྣམ་པར་གཡེང་བས་ཇི་སྐད་དུ་བཤད་པའི་བཅོམ་ལྡན་འདས་ཡུམ་ཤེས་རབ་མངོན་དུ་བྱ་བར་མི་ནུས་པ་དེའི་ཕྱིར་ཡེ་ཤེས་ཀྱི་ཕྱག་རྒྱ་དང་མཉམ་པར་སྦྱོར་བའི་ཐབས་དང་ཤེས་རབ་བསྒོམ་པ་དོན་དམ་པའི་ཐབས་དང་ཤེས་རབ་ཀྱི་རང་བཞིན་གཉིས་སུ་མེད་པའི་ཡེ་ཤེས་བསྒོམ་པ་ལ་འཇུག་པར་བྱ་བའི་དོན་ཉིད་དུ་བཅོམ་ལྡན་འདས་ཐུགས་རྡོ་རྗེས་བསྟན་པར་མཛད་པ་ཡིན་ནོ། །དེའང༌། ཡེ་ཤེས་ཕྱག་རྒྱར་མཉམ་སྦྱོར་བ། །ཞེ་སྡང་རྡོ་རྗེ་སོགས་ཚུལ་གྱིས། །རིགས་ཀྱི་དབྱེ་བ་ལ་བརྟེན་ནས། །རྣལ་འབྱོར་པ་རྣམས་ལྔར་འདོད་དོ། །དེ་ལ་སེམས་ཅན་ཐམས་ཅད་ཀྱི་སེམས་ཀྱི་རྒྱུད་ལ་ཁམས་གསུམ་པའི་ཉོན་མོངས་པས་ཡོངས་སུ་བསྒོས་པ་ཉིད་ཡིན་མོད་ཀྱི། འོན་ཀྱང་འདོད་ཆགས་དང༌། ཞེ་སྡང་དང༌། གཏི་མུག་དང༌། ང་རྒྱལ་དང༌། ཕྲག་དོག་གི་བག་ལ་ཉལ་ནི་གཞན་དག་ལས་ཤིན་ཏུ་ཤས་ཆེ་བར་གྱུར་པ་ཡིན་པས། དེ་རྣམས་ལ་དེ་དང་རྗེས་སུ་མཐུན་པའི་སྒོམ་པ་སྟོན་པར་མཛད་པ་ཡིན་ནོ། །དེའང༌། གང་གི་རང་བཞིན་ཆགས་སྡང་རྣམས་བྲལ་ཡང༌། །གདུག་པ་གདུལ་ཕྱིར་ཁྲོ་ལ་ཁྲོ་བ་དང༌། །འདོད་ཆགས་ཅན་ལ་ཆགས་ཆེན་ལྟར་སྟོན་ཅིང༌། །བྱང་ཆུབ་མཆོག་གནས་དེ་ལ་ཕྱག་འཚལ་ལོ། །ཞེས་ཇི་སྐད་གསུངས་པ་ཡིན་ནོ། །དེ་ལ་ཇི་ལྟར་འདོད་ཆགས་ལ་སོགས་པ་གཙོ་བོར་གྱུར་པ་དེ་བཞིན་དུ་རིགས་རྣམས་ཀྱང་ལྔ་པོ་ཉིད་ཡིན་ནོ། །དེའང༌། ཞེ་སྡང་གཏི་མུག་འདོད་ཆགས་དང༌། །ཡིད་བཞིན་ནོར་བུ་དམ་ཚིག་སྟེ། །རིགས་ལྔར་གཏོགས་པ་འདི་རྣམས་ཀྱིས། །འདོད་དང་ཐར་པ་རབ་སྒྲུབ་བྱེད། །ཅེས་ཇི་སྐད་གསུངས་པ་ལྟ་བུའོ། །ཡིད་བཞིན་གྱི་ནོར་བུ་དང༌། །དམ་ཚིག་གི་རིགས་གཉིས་ནི་ང་རྒྱལ་དང༌། ཕྲག་དོག་གི་རང་བཞིན་ཉིད་ཡིན་པའི་ཕྱིར། དེ་ལ་ཞེ་སྡང་དང༌། གཏི་མུག་དང༌། ང་རྒྱལ་དང༌། འདོད་ཆགས་དང༌། ཕྲག་དོག་གི་རང་བཞིན་ནི་རིམ་པ་ཇི་ལྟ་བ་བཞིན་དུ་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ལྔ་ཡིན་ནོ། །ཡང་དེ་རྣམས་ཀྱི། ཡེ་ཤེས་ཕྱག་རྒྱ་མདོར་བསྡུ་ན། །རྣམ་པ་བཞི་ལ་ཡང་དག་བརྟེན། །མཱ་མ་ཀཱི་སོགས་དབྱེ་བ་ཡིས། །རྡོ་རྗེ་སེམས་སོགས་རྣལ་འབྱོར་པའི། །མི་བསྐྱོད་རྡོ་རྗེ་སེམས་དཔར་བཤད། །རིན་ཆེན་འབྱུང་ལྡན་རྣལ་འབྱོར་པའི། །སྙོམས་འཇུག་མཱ་མ་ཀཱི་ཉིད་ཅེས། །བདག་ཅག་རྣམས་ཀྱི་བླ་མས་བཤད། །ཡེ་ཤེས་ཀྱི་ཕྱག་རྒྱ་ནི་རྣམ་པ་བཞི་སྟེ། བཅོམ་ལྡན་འདས་རྣམ་པར་སྣང་མཛད་ཀྱི་རྣལ་འབྱོར་པའི་ནི་སངས་རྒྱས་སྤྱན་མའོ། །རྡོ་རྗེ་སེམས་དཔའ་དང༌། མི་བསྐྱོད་པ་དང༌། རིན་ཆེན་འབྱུང་ལྡན་གྱི་རྣལ་འབྱོར་པའི་ནི་མཱ་མ་ཀཱིའོ། །འོད་དཔག་ཏུ་མེད་པའི་ནི་ན་བཟའ་དཀར་མོའོ། དོན་ཡོད་པར་གྲུབ་པའི་རྣལ་འབྱོར་པའི་ནི་དམ་ཚིག་སྒྲོལ་མའོ། །གང་འདི་བཅོམ་ལྡན་ཐོག་མཐའ་མེད་པ་རྣམ་སྣང་ཞིང༌། །ཀུན་རྟོག་བརྗོད་དང་བྲལ་བས་སྤྲོས་པ་མེད་གྱུར་པ། །ཆགས་སོགས་རྒྱལ་བ་ལྔ་ཡི་སྐུ་ཡི་རང་བཞིན་གྱུར། །སེམས་ཅན་བསམ་ལ་དགོངས་ཏེ་དེ་ནི་དེ་ལྟར་མཛད། །བཅོམ་ལྡན་འདས་བྱང་ཆུབ་ཀྱི་སེམས་རྡོ་རྗེ་དེ་བཞིན་གཤེགས་པ་ཐབས་དང་ཤེས་རབ་གཉིས་སུ་མེད་པའི་ཡེ་ཤེས་ཀྱི་རང་བཞིན་ཅན་དེ་ཉིད་འདོད་ཆགས་ལ་སོགས་པའི་རང་བཞིན་དེ་བཞིན་གཤེགས་པ་ལྔ་དང་རིག་པའི་ལྷ་མོ་ལ་སོགས་པའི་རྣམ་པར་ཀུན་རྫོབ་ཏུ་སྐུ་མངོན་སུམ་ཀུན་ཏུ་འཛིན་པར་མཛད་ནས། ཉོན་མོངས་པས་ཀུན་ཏུ་ཁྱབ་པའི་སེམས་ཅན་གྱི་ཁམས་རྣམས་ཀྱི་སེམས་ཀྱི་རྒྱུད་དྲི་མ་མེད་པར་བྱ་བའི་ཕྱིར་དང༌། གདུལ་བྱ་དེ་རྣམས་ཉིད་དེ་ལྟ་བུའི་ལམ་ལ་འཇུག་པའི་སྐལ་བ་དང་ལྡན་པ་རྣམས་དེ་ཁོ་ན་ཉིད་ལ་ངེས་པར་སྦྱོར་བར་མཛད་ཅིང༌། དེ་ལྟར་རྣམ་པར་བཞུགས་སོ། །ཞེས་བྱ་བ་ནི་མན་ངག་ཡིན་ནོ། །ཡང་ཇི་ལྟར་ན་ཚུལ་འདིས་དེ་ཁོ་ན་ཉིད་ལ་འཇུག་པར་འགྱུར་ཞེ་ན། དེའི་ཕྱིར་སྨྲས་པ། རྒྱལ་བ་སྐྱེས་མཆོག་རྣམས་ཀྱི་དྲི་མེད་སྐུར་གནས་ནས། །ཆ་གཉིས་བྲལ་བས་ཆར་བཅས་ཕྱི་རོལ་སྤོང་བྱེད་ཅིང༌། །སེམས་རྟོགས་པ་ཡིས་སེམས་ཙམ་ལ་ནི་ངེས་བརྟེན་ཏེ། །དེ་ཡང་སྣ་ཚོགས་སྣང་བས་གཅིག་ཏུའང་ཡོད་མ་ཡིན། །སེམས་ནི་དུ་མ་གཅིག་ཚུལ་གྱིས་ཀྱང་སྣ་ཚོགས་ཉིད། །དེ་བཞིན་ཀུན་ཀྱང་དངོས་པོ་མེད་པ་ཉིད་དུ་ཤེས། །རིམ་འདིས་དངོས་པོ་ཀུན་རྣམས་དེ་ཉིད་བཅས་གྱུར་ལ། །དེ་བསྒོམ་ཉིད་ཀྱིས་སླར་ཡང་དེ་ནི་དེ་བཞིན་ཉིད། །དེ་ལྟར་ན་ཡེ་ཤེས་ཀྱི་ཕྱག་རྒྱ་དང་མཉམ་པར་སྦྱོར་བའི་རྡོ་རྗེ་སེམས་དཔའ་ལ་སོགས་པ་བསྒོམ་པ་འདིས་དེ་ཁོ་ན་ཉིད་བསྒོམ་པ་ལ་འཇུག་པའི་རིམ་པ་བསྟན་པ་ཡིན་ནོ། །དེའང་དང་པོར་རེ་ཞིག་གསང་སྔགས་ཀྱི་སྒོའི་སྤྱད་པ་སྤྱོད་པ་རྣམས་ཀྱིས་ཟླ་བ་དང་རྡོ་རྗེ་ལ་སོགས་པ་བསྒོམ་པའི་བསྐྱེད་པའི་རིམ་པས་རྡོ་རྗེ་སེམས་དཔའ་ལ་སོགས་པའི་སྐུར་ཡོངས་སུ་རྫོགས་པར་བྱ་བ་དང༌། བདག་ནི་རྡོ་རྗེ་སེམས་དཔའོ་ཞེས་བྱ་བ་ལ་སོགས་པར་སྒྲོ་བཏགས་པར་བྱས་པ་ཙམ་དུ་ཟད་པས། ཕྱི་དང་ནང་གི་བདག་ཉིད་ཅན་གྱིས་བསྒོམ་པར་བྱ་བ་དང༌། སྒོམ་པ་པོ་དང༌། སྒོམ་པ་ཉེ་བར་མི་དམིགས་པས་གཟུང་བ་དང་འཛིན་པའི་རྣམ་པ་ལས་རབ་ཏུ་ལྡོག་པའི་ཕྱིར་བླ་མའི་མན་ངག་གིས་རྣམ་པར་ངེས་པའི་བདག་ཉིད་ཅན་གྱིས་རང་གི་སེམས་ཀྱི་རྣམ་པར་རྟོག་པའི་སྤྲོས་པའི་ཆོ་གས་གཞན་ཡང་ངེས་པར་བསལ་བ་སྔོན་དུ་འགྲོ་བའི་རིམ་གྱིས་ཤིན་ཏུ་བརྟན་པ་ཉིད་དུ་བྱའོ། །རྣལ་འབྱོར་པ་ཡོངས་སུ་རྫོགས་ཤིང་སེམས་བརྟན་པར་གྱུར་པ་ནི་མཉམ་པར་བཞག་པ་ཡིན་པར་ཤེས་པར་བྱ་སྟེ། ཉེ་བར་བརྟགས་པའི་དངོས་པོ་ལ་སེམས་རྩེ་གཅིག་པ་ནི་ཏིང་ངེ་འཛིན་ཡིན་པའི་རིག་པས་སོ། །དེའི་ཚེ་འདི་ནི་རྡོ་རྗེ་སེམས་དཔའ་ལ་སོགས་པའི་ངོ་བོ་ཉིད་རང་གི་སེམས་ཀྱི་རྣམ་པ་ཙམ་ཡིན་ཡང༌། ཕྱི་རོལ་ལ་མངོན་པར་ཞེན་པས་རང་གི་སེམས་ཀྱི་རྣམ་པ་མི་ཤེས་པར་བལྟ་བར་བྱའོ། །ཡང་གང་གི་ཚེ་ཁྱེད་ཀྱིས་སེམས་འདི་ཉིད་རྡོ་རྗེ་སེམས་དཔའ་ལ་སོགས་པའི་རྣམ་པ་ཡིན་གྱི། ཕྱི་རོལ་ནི་མ་ཡིན་ནོ་ཞེས་བླ་མའི་མན་ངག་ལས་རྟོགས་པ་དང༌། དེའི་ཚེ་རྡོ་རྗེ་སེམས་དཔའ་ལ་སོགས་པའི་སྐུ་ལ་བརྟེན་པའི་ཕྱི་རོལ་གྱི་དོན་ཡོངས་སུ་འདོར་བར་འགྱུར་རོ། །ཡང་གང་གི་ཚེ་ཁྱེད་ཀྱིས་སེམས་ཙམ་འདི་ལ་བསྒོམ་པར་བྱ་བ་དང༌། སྒོམ་པ་པོ་དང༌། སྒོམ་པར་མངོན་པའི་ང་རྒྱལ་མི་བྱའོ། །ཞེས་ཤེས་པར་བྱས་པ་དེའི་ཚེ་སེམས་ཙམ་ལ་བརྟེན་པའི་གཟུང་བ་དང་འཛིན་པ་གཉིས་དང་བྲལ་བས་རྣམ་པར་རྟོག་པ་མེད་པར་རྡོ་རྗེ་སེམས་དཔའ་ལ་སོགས་པའི་སྐུར་རྣམ་པར་གནས་སོ། །ཡང་རྡོ་རྗེ་སེམས་དཔའ་ལ་སོགས་པ་ལ་སྐུར་གཅིག་པ་ཉིད་དང༌། དུ་མ་ཉིད་ལ་སོགས་པ་དང་བྲལ་བས་བླ་མའི་མན་ངག་ཉིད་ཀྱིས་དངོས་པོ་མེད་པ་ཉིད་དུ་རྟོགས་པར་འགྱུར་རོ། །དེ་ནས་བླ་མའི་མན་ངག་ཉིད་ལས་ཆོས་ཐམས་ཅད་ཀྱང་རྡོ་རྗེ་སེམས་དཔའ་ལ་སོགས་པའི་སྐུ་དང་འདྲ་བར་དངོས་པོ་མེད་པ་ཉིད་དུ་རྟོགས་པར་འགྱུར་རོ། །དེ་བས་ན་རིམ་པ་འདིས་རྡོ་རྗེ་སེམས་དཔའ་ལ་སོགས་པ་བསྒོམས་པས་ཀྱང་ཆོས་ཐམས་ཅད་དངོས་པོ་མེད་པར་རྟོགས་པར་འགྱུར་རོ། །སྙམ་དུ་དགོངས་ནས་རྡོ་རྗེ་སེམས་དཔའ་ལ་སོགས་པ་བསྒོམ་པ་དེ་ཁོ་ན་ཉིད་བསྒོམ་པ་ལ་འཇུག་པར་བྱ་བ་ཉིད་ཀྱི་ཕྱིར་བཅོམ་ལྡན་འདས་ཀྱིས་གསུངས་པ་ཡིན་ནོ་ཞེས་དེ་ཁོ་ན་ཉིད་ཤེས་པར་འདོད་དོ། །འདི་ཉིད་ལ་དགོངས་ནས་གདུལ་བྱ་རྣམས་ཀྱི་སེམས་ཀྱི་འཇུག་པ་དང་རྗེས་སུ་མཐུན་པར་མཛད་པའི་མགོན་པོ་ཐུགས་རྗེ་དང་ལྡན་པས་དོན་དང་ལྡན་པར་གསུངས་པའི་ཚུལ་གྱིས་གཅིག་ནས་གཅིག་ཏུ་བརྒྱུད་པའི་ཚུལ་གྱིས་བརྒྱུད་པའམ། རྒྱུར་གྱུར་པའི་འབྲེལ་པས་དེ་དང་དེར་རྣམ་པ་དུ་མར་གསུངས་པ་ཡིན་ནོ། །དེའང་འདི་ལྟ་སྟེ། ལྷ་མོ་བཞི་དང་ཡང་དག་འདུས། །དགའ་བའི་སྦྱོར་ལ་ལེགས་པར་གནས། །རྡོ་རྗེ་རོལ་པ་ལ་སོགས་པས། །བཅོམ་ལྡན་འདོད་པ་ཅན་འགྲུབ་འགྱུར། །འདི་ནི་རྣལ་འབྱོར་གཙོ་མཆོག་སྟེ། །དམ་ཚིག་ཆེན་པོ་སྒྲུབ་པ་དང༌། །དམ་ཚིག་ཆེན་པོ་དེ་ཉིད་ལས། །དེ་ཉིད་བསྐུལ་བ་བསྐུལ་བ་ཡིན། །ཀུན་གྱིས་བདག་ཉིད་འདིར་བཞུགས་ནས། །གསང་བའི་སྙིང་པོ་གྲོང་ཁྱེར་ཆེར། །ལྷ་མོ་བཞི་དང་ཡང་དག་པར། །རོལ་མོ་ཀུན་གྱིས་གར་མཛད་དོ། །ཞེས་བྱ་བ་ཡིན་ནོ། །དེ་ཉིད་ཀྱིས་ན། ལམ་ལ་གནས་པའང་ཐབས་ཀྱིས་ནི། །གདུལ་བྱ་དྲང་བའི་ཕྱིར་ཡིན་གྱི། །ཉོན་མོངས་དགྲ་ལས་འཇིགས་བྱེད་པ། །མིན་ན་ཅི་ཕྱིར་འབྲས་གནས་ཡིན། །ཞེས་བཤད་པ་ཡིན་ནོ། །དེ་ལྟར་ན་ཡེ་ཤེས་ཀྱི་ཕྱག་རྒྱ་བསྒོམ་པ་དེ་ཉིད་ཀྱི་རིམ་པས་བླ་མའི་མན་ངག་ཉིད་ལས་ཕྱག་རྒྱ་ཆེན་པོར་འགྱུར་བར་བྱས་ལ། ཡང་དུས་གྱིས་སྔར་བཤད་པའི་རིམ་པ་ཉིད་ཀྱིས་ཕྱག་རྒྱ་ཆེན་པོ་གཉིས་སུ་མེད་པའི་རྣལ་འབྱོར་བསྒོམ་པ་ཉིད་ཀྱིས་འབྲས་བུ་མངོན་པར་རྫོགས་པར་འགྱུར་རོ། །ཞེས་བྱ་བ་ནི་མན་ངག་ཡིན་ནོ། །དེ་ལྟར་ལྷག་པའི་ཏིང་འཛིན་ལ་གནས་པའི། །མི་འཕོའི་གནས་མཆོག་དག་ཏུ་རབ་མྱུར་འགྲོ། །དེ་ལས་གཞན་པའང་དེ་དང་འདྲ་བར་བཤད། །དེ་ལས་གཞན་པའང་ཅི་འདྲ་དེ་བཞིན་འགྲོ། །གསང་སྔགས་ཀྱི་སྒོའི་སྤྱད་པ་སྤྱོད་པའི་དབང་པོ་བར་མའི་མན་ངག་བསྟན་པའོ། །གང་ཞིག་གིས་ནི་སེམས་ཀྱི་རྒྱུད། །འདོད་ཆགས་ལ་སོགས་དབང་གྱུར་པ། །དེ་ཕྱིར་རྒྱལ་བས་ལས་ཀྱི་ནི། །ཕྱག་རྒྱ་སོགས་བསྒོམ་ཡང་དག་གསུངས། །གང་ཡང་ཤིན་ཏུ་ཉོན་མོངས་པ་ཆེ་བ་ལས་བྱུང་བའི་རྣམ་པར་གཡེང་བས་ཡེ་ཤེས་ཀྱི་ཕྱག་རྒྱ་ལའང་སེམས་མཉམ་པར་འཇོག་པར་མི་ནུས་པ་དེ་རྣམས་ཀྱི་ཕྱིར་བཅོམ་ལྡན་འདས་ཀྱིས་ཇི་སྐད་དུ་བཤད་པའི་དམ་ཚིག་དང༌། ཡོན་ཏན་དང་ལྡན་པའི་དམ་ཚིག་གི་ཕྱག་རྒྱ་དང་སྙོམས་པར་འཇུག་པའམ། ལས་ཀྱི་ཕྱག་རྒྱ་དང་སྙོམས་པར་འཇུག་པའི་ཤེས་རབ་དང་ཐབས་ཀྱི་རང་བཞིན་ཅན་གྱི་བསྒོམ་པ་ཉེ་བར་བསྟན་པ་ཡིན་ནོ། །དེའང༌། བུད་མེད་གཟུགས་ལྡན་མདངས་བཟང་མ། །ལོ་གྲངས་བཅུ་དྲུག་ལོན་པ་ལ། །བྱིན་གྱིས་བརླབས་ཀྱིས་གནས་གསུམ་གྱིས། །དབེན་པར་མཆོད་པ་རབ་ཏུ་བརྩམ། །དེ་བཞིན་གཤེགས་པའི་བཙུན་མོ་མཆོག །སྤྱན་ལ་སོགས་པར་བསྒོམ་པར་བྱ། །དབང་པོ་གཉིས་ནི་མཉམ་སྦྱར་བས། །སངས་རྒྱས་དངོས་གྲུབ་འཐོབ་འགྱུར་རོ། །ཞེས་བྱ་བ་དང༌། དེ་བཞིན་དུ། བྷ་ག་ལ་ནི་ལིངྒ་གཞུག །སངས་རྒྱས་གཟུགས་ནི་བསྒོམ་པར་བྱ། །བ་སྤུ་རྣམས་ཀྱི་བུ་ག་ནས། །མཁས་པས་སངས་རྒྱས་སྤྲིན་རྣམས་སྤྲོ། །ཞེས་བྱ་བ་ལ་སོགས་པ་གསུངས་པས། སངས་རྒྱས་ལ་སོགས་པ་རྗེས་སུ་དྲན་པ་བསྒོམ་པར་བལྟ་བར་བྱའོ། །འདི་དག་དང་དེ་ལྟ་བུའི་རྣམ་པ་གཞན་ཡང་རྒྱུད་ལས་རྒྱ་ཆེར་གསུངས་པ་དེ་ཐམས་ཅད་གཅིག་ནས་གཅིག་ཏུ་བརྒྱུད་པའི་ཚུལ་གྱིས་བརྒྱུད་པའམ། རྒྱུར་གྱུར་པ་ལས་དགོངས་པ་ཉིད་ཤེས་པར་བྱའོ། །དེ་ཉིད་ཀྱིས་ན་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་ཀྱང༌། གང་ཞིག་གནོད་པར་མཐོང་དེ་ཡང༌། །མཁས་པས་ལ་ལར་ཕན་པར་མཐོང༌། །ནད་ཀྱི་དབང་གིས་ཐམས་ཅད་ཀྱང༌། །སྨན་ཉིད་དུ་ནི་འགྱུར་བ་ཡིན། །ཞེས་བྱ་བར་བཤད་པ་ཡིན་ནོ། །དེ་ནི་རྒྱལ་བས་དུ་མ་རུ། །ཤིན་ཏུ་གསལ་བར་རྣམ་པར་ཕྱེ། །དེ་བཞིན་སློབ་དཔོན་དུ་མས་ཀྱང༌། །སྒྲུབ་ཐབས་ཆོ་གས་བཤད་པ་ཡིན། །ཆོ་ག་འདི་ནི་དེ་ལྟ་བུར་ལྷག་པར་མོས་པ་གཙོ་བོར་གྱུར་པའི་གདུལ་བྱའི་སྐྱེ་བོ་རྣམས་ཀྱི་ངོར་གྱུར་པ་གོང་མ་ལ་སོགས་པ་དེ་དང་དེར་བཅོམ་ལྡན་འདས་ཉིད་ཀྱིས་ཤིན་ཏུ་གསལ་བར་གསུངས་པ་དང༌། སློབ་དཔོན་རྣམས་ཀྱིས་ཀྱང་མན་ངག་སྣ་ཚོགས་ཀྱི་དབང་དུ་མཛད་ནས་སྤྲོས་པ་དང་བཅས་པར་སྒྲུབ་པའི་ཐབས་ལ་སོགས་པ་བྱ་བའི་སྒོ་ནས་རྣམ་པར་བརྩམས་པ་ཡོད་པས་འདིར་རྒྱ་ཆེར་མ་སྤྲོས་སོ། །འོན་ཀྱང༌། ཉོན་མོངས་པས་གཙེས་སེམས་ལྡན་ལ། །དེ་ནི་མཉམ་འཇོག་བྱེད་པར་འདོད། །དེ་བས་འདིར་བསྡུས་ཉིད་བྱ་ཞེས། །བདག་ཅག་རྣམས་ཀྱི་བླ་མས་བཤད། །འདོད་ཆགས་ལ་སོགས་པའི་ཉོན་མོངས་པ་རྣམས་ཀྱིས་ཉེ་བར་གཙེས་པའི་སེམས་མཉམ་པར་འཇོག་པ་ཙམ་གྱིས་དགོས་པ་ཡོད་པས་ཀྱང་ཉམས་སུ་བླང་བ་ནི་ཤིན་ཏུ་བསྡུས་པ་ཉིད་འདིར་མཆོག་ཡིན་པར་བསྔགས་སོ། །ཞེས་ཁོ་བོ་ཅག་གི་བླ་མས་བསྟན་ཏོ། །དེ་ཉིད་ཀྱིས་ན། ལས་ཀྱི་ཕྱག་རྒྱ་སོགས་བསྒོམ་པ། །གོང་ནས་གོང་དུ་མཆོག་ཡིན་ཏེ། །ཅིག་ཤོས་གོང་དོན་མི་འདྲ་ཞེས། །དེ་ལྟར་བདག་གི་བླ་མས་བཤད། །ཇི་སྲིད་སྔགས་པ་ཡེ་ཤེས་ཀྱི་ཕྱག་རྒྱ་བསྒོམ་པ་ལ་སེམས་མཉམ་པར་འཇོག་པ་དང་ལྡན་པར་གྱུར་པ་དེ་སྲིད་ཀྱི་བར་དུ་ལས་ཀྱི་ཕྱག་རྒྱ་དང་སྙོམས་པར་འཇུག་པའམ། དམ་ཚིག་གི་ཕྱག་རྒྱ་དང་སྙོམས་པར་འཇུག་པས་ཤེས་རབ་དང་ཐབས་ཀྱི་རང་བཞིན་བསྒོམ་པ་ལ་མངོན་པར་བརྩོན་པ་དང་ལྡན་པར་བྱེད་པར་འགྱུར་ལ། ཡེ་ཤེས་ཀྱི་ཕྱག་རྒྱ་ལ་སྙོམས་པར་འཇུག་པའི་བསྒོམ་པ་ལ་མངོན་པར་བརྩོན་པ་དང་ལྡན་པའང་ཇི་སྲིད་བླ་མའི་མན་ངག་གིས་བཅོམ་ལྡན་འདས་ཡུམ་ཤེས་རབ་མཚན་གྱི་རྣམ་པ་གཞན་ཡང་ཕྱག་རྒྱ་ཆེན་པོ་ཞེས་བྱ་བ་མངོན་དུ་མི་བྱེད་པ་དེ་སྲིད་ཀྱི་བར་དུ་བྱེད་པར་འགྱུར་རོ། །དེ་མངོན་སུམ་དུ་གྱུར་ནས་ཀྱང་ཕྱག་རྒྱ་ཆེན་པོ་དང་གཉིས་སུ་མེད་པའི་རྣལ་འབྱོར་བསྒོམ་པ་ཉིད་ལས་བདེ་བར་གཤེགས་པའི་ཡོན་ཏན་གྱི་ཚོགས་དཔག་ཏུ་མེད་པ་ཡོངས་སུ་རྫོགས་པ་སྔོན་དུ་འགྲོ་བས་ཀུན་ཏུ་བཟང་པོ་ཉིད་དུ་གྱུར་ཅིང༌། སྐྱེ་བ་འདི་ཉིད་དམ། སྐྱེ་བ་གཞན་དག་ཏུ་བསྒོམ་པ་མཆོག་དང་རབ་ཏུ་མཆོག་ཏུ་རྫོགས་པ་དག་གིས་སངས་རྒྱས་ཉིད་དང་རྡོ་རྗེ་འཆང་བ་ཉིད་མངོན་སུམ་དུ་བྱེད་པར་འགྱུར་རོ། །ཞེས་བྱ་བ་ནི་ཤིན་ཏུ་བསྡུས་ཏེ་བསྟན་པ་ཡིན་ནོ། །གང་ཞིག་ཡེ་ཤེས་ཕྱག་རྒྱ་སོགས། །བསྒོམ་ལ་མངོན་དགའ་མེད་གྱུར་པ། །ཤེས་རབ་ཉམ་ཆུང་ཉིད་ཡིན་ཕྱིར། །ཕྱག་རྒྱ་ཆེན་པོ་བསྒོམ་པ་མིན། །དེ་ལ་ཀུན་མཁྱེན་ཕན་བཞེད་པས། །ཕྱག་རྒྱ་ཆེན་པོའི་མིང་གིས་ནི། །རྡོ་རྗེ་སེམས་དཔའ་ལ་སོགས་པའི། །གཟུགས་དེ་ཉིད་ནི་ངེས་པར་བསྟན། །ཡེ་ཤེས་ཀྱི་ཕྱག་རྒྱ་ལ་སོགས་པ་བསྒོམ་པར་མངོན་པར་མི་དགའ་བ་དང༌། ཇི་སྐད་དུ་བཤད་པའི་ཕྱག་རྒྱ་ཆེན་པོ་བསྒོམ་པའི་ཕྱིར་སྣོད་དུ་མ་གྱུར་པ་ཉིད་ཀྱིས་ལ་ལ་དག་ལ་རྡོ་རྗེ་སེམས་དཔའ་ལ་སོགས་པའི་གཟུགས་ཉིད་ཕྱག་རྒྱ་ཆེན་པོ་ཡིན་པར་བསྟན་པ་ནི། ཅི་ནས་དེ་བསྒོམས་པ་ཉིད་ལས་ཀྱང་ཇི་སྐད་དུ་བཤད་པའི་རིམ་གྱིས་ཕྱག་རྒྱ་ཆེན་པོ་ཉིད་མངོན་སུམ་དུ་བྱེད་པར་འགྱུར་རོ། །རྣལ་འབྱོར་སྤྱོད་པའི་དབྱེ་བ་ལས། །ཇི་སྙེད་གཟུགས་ནི་རྣམ་བསྒོམས་པའི། །དེ་སྙེད་དེ་ནི་འཇུག་དོན་ཡིན། །དེ་ལྟར་དེ་ཉིད་ཤེས་རྣམས་འདོད། །དཔལ་མཆོག་དང་པོའི་ཆོ་གར་ཡང༌། །ཚངས་དང་དྲག་པོ་སོགས་བསྒོམ་པ། །དེས་འདུལ་བ་ལ་གསུངས་པ་ནི། །དེ་བཞིན་ཉིད་ལ་འཇུག་ཕྱིར་ཡིན། །དེ་ལྟར་རྡོ་རྗེ་སེམས་སོགས་སྐུ་ནི་མ་ལུས་བསམ་མི་ཁྱབ། །ལས་ཀྱི་ཕྱག་རྒྱ་སོགས་ལྡན་ཆགས་བྲལ་མིན་པར་གང་བཤད་པ། །གང་ཡང་ཆགས་བྲལ་གཞན་དག་ཐམས་ཅད་རྣམ་པར་བསྒོམ་པར་བྱ། །གང་ཕྱིར་དེ་ཡང་རྣལ་འབྱོར་པ་རྣམས་དེ་ཉིད་རིག་འགྱུར་ཕྱིར་བསྟན་ཏོ། །གསང་སྔགས་ཀྱི་སྒོའི་སྤྱད་པ་སྤྱོད་པའི་དབང་པོ་ཐ་མའི་མན་ངག་བསྟན་པའོ། །གང་ཞིག་བསྒོམས་སྟོབས་ཡོངས་སུ་རྫོགས། །ཚོགས་གཉིས་ཀྱི་ནི་རྒྱུར་གྱུར་པ། །སངས་རྒྱས་ཉིད་ལ་ཡང་དག་བརྟེན། །བསྒོམ་པའི་སྐལ་དང་མི་ལྡན་པ། །དེ་ཕྱིར་འགྲོ་བའི་མགོན་པོ་ཡིས། །ཤེས་རབ་ཞི་གནས་བསྒོམ་པ་གསུངས། །དེ་ནི་བརྩེ་ཆེན་རྫོགས་བྱང་ཆུབ། །འགྲོ་བའི་རྒྱུད་ལ་སྐྱེད་བྱེད་ཡིན། །གང་ཡང་བསྒོམས་པའི་སྟོབས་ལས་ངེས་པར་བྱུང་བའི་བསོད་ནམས་དང་ཡེ་ཤེས་ཀྱི་ཚོགས་གཉིས་ཀྱི་རྒྱུ་ཀུན་ཏུ་བཟང་པོ་ཉིད་ལ་རྒྱུན་མི་འཆད་པར་མངོན་པར་བརྩོན་པའི་རྣལ་འབྱོར་པས་དུས་ཡུན་རིང་པོར་མི་ཐོགས་པར་རྫོགས་པར་མངོན་སུམ་དུ་བྱེད་ལ། དེ་བྱེད་པའི་སྐལ་བ་མེད་པ་དེ་རྣམས་ཀྱི་ཕྱིར་ཐུགས་རྗེ་ཆེན་པོ་དང་ལྡན་པའི་མགོན་པོས་ཞི་གནས་དང་ལྷག་མཐོང་ཟུང་དུ་འཇུག་པའི་ལམ་ཉེ་བར་བསྟན་པར་མཛད་པ་ཡིན་ཏེ། ཇི་ལྟར་ན་དེ་བསྒོམས་པས་བཅོམ་ལྡན་འདས་ཡུམ་ཤེས་རབ་མངོན་སུམ་དུ་བྱས་ནས། དེའི་རང་བཞིན་ཅན་གྱི་སྦྱིན་པ་ལ་སོགས་པའི་ས་བོན་ནི་བྱ་བའི་དངོས་པོའི་ཐབས་ལ་བསླབ་པ་ལས་ངས་རྒྱས་ཉིད་དུ་མངོན་པར་འགྲུབ་པར་འགྱུར་རོ། །ཞེས་དགོངས་པ་ཡིན་ནོ། །དེའང་སྙིང་རྗེ་ཆེན་པོ་སྐྱེས་པས་བྱང་ཆུབ་ཀྱི་སེམས་བསྐྱེད་ལ། དེ་ཉིད་གོང་ནས་གོང་དུ་རྣམ་པར་རྟོག་པ་སྤངས་པའི་ཚུལ་གྱིས་རྣམ་པར་རྟོག་པ་སྤོང་བས་ཡོངས་སུ་དག་པ་བསྐྱེད་པར་བྱ་བའི་ཕྱིར་སྒོམ་པར་བྱེད་དེ། སྙིང་རྗེ་ཆེན་པོ་དང་ལྡན་པ་ནི་གཞན་གྱི་སྡུག་བསྔལ་གྱིས་སྡུག་བསྔལ་བ་ཉིད་ཀྱིས་འཇིག་རྟེན་འདི་དག་ཐམས་ཅད་ཉིད་སྡུག་བསྔལ་རྣམས་ལས་བཏོན་ལ་སངས་རྒྱས་ཉིད་ལ་ངེས་པར་སྦྱར་བར་བྱའོ་ཞེས་བྱང་ཆུབ་ཀྱི་སེམས་བསྐྱེད་པར་བྱེད་ཅིང༌། འདི་རྣམས་ཀྱིས་ཀྱང་དམ་བཅས་པའི་གཉིས་སུ་མེད་པའི་ཡེ་ཤེས་ཀྱི་ངོ་བོ་དང༌། སྦྱིན་པ་ལ་སོགས་པའི་ས་བོན་ནི་བྱ་བའི་དངོས་པོའི་ཐབས་ལ་བསླབ་པ་མེད་པར་དེ་གོང་ནས་གོང་དུ་ཡོངས་སུ་དག་པ་མེད་པར་རྫོགས་པར་མ་འགྱུར་རོ་སྙམ་དུ་དགོངས་ནས། གཉིས་སུ་མེད་པའི་ཡེ་ཤེས་རྫོགས་པར་བྱ་བའི་ཕྱིར་ཞི་གནས་དང་ལྷག་མཐོང་ཟུང་དུ་འཇུག་པའི་ལམ་ཡང་བསྒོམ་པར་མཛད་དོ། །ཞེས་བྱ་བ་ནི་མདོར་བསྡུས་ཏེ་བསྟན་པ་ཡིན་ནོ། །བྱང་ཆུབ་ཀྱི་སེམས་དེའང་རྣམ་པ་དུ་ཞིག་ཅེ་ན། སྨྲས་པ། བྱང་ཆུབ་སེམས་གང་གཞན་དོན་དུ། །ཡང་དག་བྱང་ཆུབ་འདོད་པ་ཡིན། །དེ་ནི་དབྱེ་བ་གཉིས་ཀྱིས་གཉིས། །དེ་དག་ཉི་ཤུ་གཉིས་སུའང་འགྱུར། །བྱང་ཆུབ་ཀྱི་སེམས་ནི་སྨོན་པའི་སེམས་དང༌། འཇུག་པའི་སེམས་སོ། །དེའང་སྡོང་པོ་བཀོད་པ་ལས། རིགས་ཀྱི་བུ། སེམས་ཅན་གྱི་ཚོགས་ན་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་སེམས་བསྐྱེད་པ་ནི་རྙེད་པར་དཀའོ། །དེ་བས་ཀྱང་སེམས་ཅན་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་མངོན་པར་ཞུགས་པ་དེ་ནི་ཆེས་རྙེད་པར་དཀའོ། །ཞེས་གསུངས་པ་ཡིན་ནོ། །གཉིས་པོ་དེ་རྣམས་ཀྱང་རྣམ་པ་ཉི་ཤུ་རྩ་གཉིས་སུ་དབྱེ་བར་བྱ་སྟེ། དེའང་འཕགས་པ་བྱམས་པས། དེ་ཡང་ས་གསེར་ཟླ་བ་མེ། །གཏེར་དང་རིན་ཆེན་འབྱུང་གནས་མཚོ། །རྡོ་རྗེ་རི་སྨན་བཤེས་གཉེན་དང༌། །ཡིད་བཞིན་ནོར་བུ་ཉི་མ་གླུ། །རྒྱལ་པོ་མཛོད་དང་ལམ་པོ་ཆེ། །བཞོན་པ་བཀོད་མའི་ཆུ་དང་ནི། །སྒྲ་བརྙན་ཆུ་བོ་སྤྲིན་རྣམས་ཀྱི། །རྣམ་པ་ཉི་ཤུ་རྩ་གཉིས་སོ། །ཞེས་ཇི་སྐད་བཤད་པ་ཡིན་ནོ། །དེ་ལའང་འདི་ལྟར་བལྟ་བར་བྱ་སྟེ། འདུན་པའི་གནས་སྐབས་སོགས་དབྱེ་བས། །སྨོན་པའི་སེམས་ཀྱང་རྣམ་པ་གསུམ། །འཇུག་པ་ཞེས་ནི་བྱ་བའི་སེམས། །རྣམ་པ་བཅུ་དགུ་དག་ཏུ་འདོད། །དེ་ལ་སྨོན་པའི་སེམས་ནི་རྣམ་པ་གསུམ་དུ་དབྱེ་སྟེ། འདུན་པ་དང་ལྷན་ཅིག་འདྲེས་པའི་ཆོས་ཐམས་ཅད་མངོན་པར་བྱང་ཆུབ་པར་འདོད་པའི་མཚན་ཉིད་ཅན་ནི་ས་ལྟ་བུ་ཡིན་ནོ། །བསམ་པ་དང་ལྷན་ཅིག་འདྲེས་པ་ནི་ཕ་རོལ་ཏུ་ཕྱིན་པ་དྲུག་གི་སྤྱོད་པའི་མཚན་ཉིད་དེ། ཕྱིས་འབྱུང་བ་དང་ད་ལྟར་གྱི་འགྱུར་བ་མེད་པའི་ཕྱིར་གསེར་བཟང་པོ་ལྟ་བུ་ཡིན་ནོ། །ལྷག་པའི་བསམ་པ་དང་འདྲེས་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་བསྒོམ་པར་འདོད་པའི་མཚན་ཉིད་ཅན་ནི་དཀར་པོའི་ཕྱོགས་ཐམས་ཅད་སྤེལ་བར་འདོད་པའི་ཚུལ་གྱིས་ཟླ་བ་ཚེས་པ་ལྟ་བུ་ཡིན་ནོ། །འཇུག་པའི་སེམས་ཀྱི་དབྱེ་བ་ནི་རྣམ་པ་བཅུ་དགུ་སྟེ། སྦྱོར་བ་དང་འདྲེས་པ་གཅིག་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་དང༌། མངོན་པར་ཤེས་པ་ལྔ་དང་ལྡན་པ་དང༌། བསོད་ནམས་དང་ཡེ་ཤེས་དང་ལྡན་པ་དང༌། བྱང་ཆུབ་ཀྱི་ཕྱོགས་དང་ལྡན་པ་དང༌། ཞི་གནས་དང་ལྷག་མཐོང་དང་ལྡན་པ་དང༌། གཟུངས་དང་སྤོབས་པ་དང་ལྡན་པ་དང༌། ཆོས་ཀྱི་སྐྱེད་མོས་ཚལ་དང་ལྡན་པ་དང༌། བསྒྲོད་པ་གཅིག་པའི་ལམ་དང་ལྡན་པ་དང༌། ཆོས་ཀྱི་སྐུ་དང་ལྡན་པའོ། །འདི་ཡིས་དེ་དག་མ་ལུས་ཁྱབ། །དེ་བས་གནས་སྐབས་རྣམ་བཞི་སྟེ། །འབྲས་བུ་རྒྱུ་དང་སྦྱོར་སོགས་དང༌། །ལས་ཀྱི་གནས་སྐབས་དབྱེ་བས་སོ། །དེ་ལ་གསུམ་ནི་ལས་དང་པོ་པའི་གནས་སྐབས་སོ། །བཞི་པ་ནི་དེའང་ངེས་པར་འབྱེད་པའི་ཆའི་གནས་སྐབས་སོ། །སྦྱིན་པ་ལ་སོགས་པའི་ཕ་རོལ་ཏུ་ཕྱིན་པའི་སེམས་ཀྱིས་ནི་རྒྱུའི་གནས་སྐབས་སོ། །མངོན་པར་ཤེས་པ་ལ་སོགས་པའི་གནས་སྐབས་དང་ལྷན་ཅིག་གནས་པ་བརྒྱད་ཀྱིས་ནི་འབྲས་བུའི་གནས་སྐབས་ཁྱབ་པ་ཡིན་ནོ། །དེ་ལ་དང་པོ་མགོན་པོ་ཡིས། །གསོལ་བའི་རྣམ་པར་ཡང་དག་བཤད། །གཉིས་པ་སྦྱིན་པ་ལ་སོགས་པར། །འཇུག་པའི་རྣམ་པར་རབ་ཏུ་བསྒྲགས། །སྨོན་པའི་རྣམ་པ་སྨིན་པའི་སེམས་ནི་རྣམ་པ་གསུམ་སྟེ། དེའང་སྔར་བཤད་པ་བཞིན་ཡིན་ནོ། །འཇུག་པའི་རྣམ་པ་ནི་གང་ནས་བརྩམས་ཏེ་སྡོམ་པ་འཛིན་པ་སྔོན་དུ་འགྲོ་བས་སྦྱིན་པ་ལ་སོགས་པའི་ཚོགས་ལ་འཇུག་པ་དེ་ནི་འཇུག་པའི་སེམས། །སྡོམ་པའང་བླ་མ་སྡོམ་པ་ལ་གནས་ཤིང༌། མཁས་པ་ནུས་པ་དང་ལྡན་པ་ལས་བླང་བར་བྱའོ། །དེ་མེད་ན་སངས་རྒྱས་དང་བྱང་ཆུབ་སེམས་དཔའ་རྣམས་མདུན་དུ་བཞུགས་པར་ཡིད་ལ་བྱས་ལ་བླང་བར་བྱའོ། །དེའང༌། སྦྱིན་སོགས་ཤེས་རབ་དང་བྲལ་བ། །ཐབས་མ་ཡིན་ཞིང་གནས་པ་མིན། །དེ་བས་ཤེས་རབ་བསྐྱེད་བྱ་ཞིང༌། །ཞི་གནས་ཀྱང་ནི་བསྐྱེད་པར་བྱ། །ཤེས་རབ་མེད་པར་ནི་སྦྱིན་པ་ལ་སོགས་པས་ཕ་རོལ་ཏུ་ཕྱིན་པའི་མིང་མི་འཐོབ་ཅིང་ཐབས་ཀྱང་མ་ཡིན་ནོ། །དེ་བས་ན་ཤེས་རབ་བསྐྱེད་པའི་ཕྱིར་དང༌། ཞི་གནས་བསྐྱེད་པའི་ཕྱིར་འབད་པར་བྱའོ། །དེ་ལ། གང་ཞིག་ཁྲིམས་ལྡན་སྡུག་བསྔལ་བཟོད་ནུས་དང༌། །གང་ལ་བརྩོན་དང་བག་ཡོད་བརྟན་པ་འཆང༌། །གང་ཚེ་ཡང་དག་དང་ཡང་ལྡན་གྱུར་ཏེ། །དེ་ཡིས་ཏིང་འཛིན་ཤིན་ཏུ་མྱུར་རྫོགས་འགྱུར། །ཞི་གནས་ཀྱི་ཚོགས་ཚུལ་ཁྲིམས་ལ་སོགས་པ་གསུམ་ལ་རྣམ་པར་གནས་པས། ཡིད་དང་རྗེས་སུ་མཐུན་པའི་ས་ཕྱོགས་སུ་སྟན་བདེ་བ་ལ་གནས་ཏེ། ལུས་དྲང་པོར་བཞག་ལ། སྙིང་རྗེ་ཆེན་པོ་མངོན་སུམ་དུ་བྱས་ཏེ། སེམས་ཅན་མ་ལུས་པ་གདོན་པའི་བསམ་པས་སེམས་རྩེ་གཅིག་པའི་མཚན་ཉིད་ཅན་གྱི་ཏིང་ངེ་འཛིན་བསྐྱེད་པར་བྱའོ། །དེ་ལ་མན་ངག་ནི་འདི་ཡིན་ཏེ། ཁམས་སོགས་དབྱེ་བས་དངོས་པོ་ཐམས་ཅད་ལ། །ཡང་དག་དམིགས་ཏེ་ཇི་སྲིད་མཉམ་བཞག་འཐོབ། །དེ་སྲིད་ཡིད་ནི་སྐད་ཅིག་རེ་རེར་གཞུག །དང་པོར་རེ་ཞིག་རྣལ་འབྱོར་པས་ཁམས་ལ་སོགས་པའི་རྣམ་པར་དབྱེ་བས་དངོས་པོ་མ་ལུས་པ་ལ་རྒྱ་ཆེར་རྣམ་པར་དཔྱད་ལ། ཆོས་ཐམས་ཅད་ནི་འདི་ཙམ་དུ་ཟད་དོ་ཞེས་དེ་ལྟར་ངེས་པར་བྱས་ལ། ཡང་སེམས་ཀྱི་རྒྱུན་གྱི་སྐད་ཅིག་མས་དེ་ཉིད་དུ་གཏད་པར་བྱའོ། །གལ་ཏེ་ཡིད་ནི་ཆགས་སོགས་ཀྱིས་གཡེང་གྱུར། །མི་གཙང་ལ་སོགས་གཉེན་པོ་བསམ་པ་ཡིས། །ཇི་སྲིད་དེ་ནི་བརྟན་པ་མ་ཐོབ་པ། །དེ་སྲིད་བློ་དང་ལྡན་པས་དེ་ཞི་བྱ། །ཡང་གང་གི་ཚེ་བར་སྐབས་སུ་འདོད་ཆགས་ལ་སོགས་པས་སེམས་རྣམ་པར་གཡེང་བར་གྱུར་པ་དེའི་ཚེ་མི་གཙང་བ་བསྒོམ་པ་ལ་སོགས་པས་རྣམ་པར་གཡེང་བ་ཞི་བར་བྱས་ལ། སེམས་ཡང་ནས་ཡང་དུ་དེ་ལ་གོང་ནས་གོང་དུ་གཏད་པར་བྱའོ། །དེའང་བཅོམ་ལྡན་འདས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལས། འདོད་ཆགས་རྣམ་པ་དགུ་ནི་ཆེན་པོ་སྟོང་པ་ཉིད་དུ་བསྟན་ཏེ། འདི་ལྟ་སྟེ། དབྱིབས་ལ་ཆགས་པ་དང༌། རེག་པ་ལ་ཆགས་པ་དང༌། ཙནྡན་ལ་སོགས་པ་བསྐུས་པ་ལས་བྱུང་བའི་ལུས་ཀྱི་དྲི་མ་ལ་ཆགས་པ་དང༌། རྒྱན་གྱིས་བརྒྱན་པ་ལས་བྱུང་བའི་ལུས་མཛེས་པ་ལ་ཆགས་པ་དང༌། ལུས་ཀྱི་ཁ་དོག་ལ་ཆགས་པ་དང༌། ཤ་རྒྱས་པ་ལ་ཆགས་པ་དང༌། ལུས་དང་ཡན་ལག་གི་རྩེ་འཇོ་ལ་ཆགས་པ་དང༌། སོའི་མཛེས་པ་ལས་བྱུང་བ་ལ་ཆགས་པ་དང༌། ཁ་དོག་དང་དབྱིབས་ལ་ཆགས་པའོ། །དེའི་གཉེན་པོར་གྱུར་པའི་མི་གཙང་བའང་རྣམ་པ་ད་གུ་སྟེ། དེ་ནི་འདི་ལྟ་སྟེ། དབྱིབས་ལ་ཆགས་པའི་གཉེན་པོར་ནི་རྣམ་པར་བམ་པའི་འདུ་ཤེས་སོ། །ལུས་ཀྱི་རེག་པ་ལ་ཆགས་པའི་ནི་འབུས་གཞིག་པའི་འདུ་ཤེས་སོ། །ལུས་ཀྱི་དྲི་མ་ལ་ཆགས་པའི་ནི་རྣམ་པར་རུལ་བའི་འདུ་ཤེས་སོ། །ལུས་མཛེས་པ་ལ་ཆགས་པའི་ནི་རྣམ་པར་དམར་བ་འདུ་ཤེས། །ལུས་ཀྱི་ཁ་དོག་ལ་ཆགས་པའི་ནི་རྣམ་པར་སྔོས་པའི་འདུ་ཤེས་སོ། །ཤ་རྒྱས་པ་ལ་ཆགས་པའི་ནི་རྣམ་པར་ཟོས་པའི་འདུ་ཤེས་སོ། །ལུས་དང་ཡན་ལག་གི་རྩེ་འཇོ་ལ་ཆགས་པའི་ནི་རྣམ་པར་འཐོར་བའི་འདུ་ཤེས་སོ། །སོའི་མཛེས་པ་ལ་ཆགས་པའི་ནི་རུས་གོང་གི་འདུ་ཤེས་སོ། །ཁ་དོག་དང་དབྱིབས་ལ་ཆགས་པའི་གཉེན་པོར་ནི་རྣམ་པར་འཚིག་པའི་འདུ་ཤེས་སོ། །ཞེ་སྡང་ལས་བྱུང་བའི་རྣམ་པར་གཡེང་བའི་གཉེན་པོར་ནི་བྱམས་པ་བསྒོམ་པའོ། །གཏི་མུག་ལས་བྱུང་བའི་རྣམ་པར་གཡེང་བའི་གཉེན་པོར་ནི་རྟེན་ཅིང་འབྲེལ་བར་འབྱུང་བ་བསྒོམ་པའོ། །གང་གི་ཚེ་སེམས་དེར་མངོན་པར་མི་དགའ་བར་མཐོང་བ་དེའི་ཚེ་ཏིང་ངེ་འཛིན་གྱི་ཡོན་ཏན་ལ་བསམ་པ་དང༌། མི་དགའ་བའི་སྐྱོན་ལ་བསམ་པས་དེའང་ཞི་བར་བྱའོ། །གང་གི་ཚེ་གཉིད་དང་རྨུགས་པ་ལས་སེམས་ཞུམ་པར་མཐོང་བ་དེའི་ཚེ་སྣང་བའི་འདུ་ཤེས་བསྒོམ་པ་དང༌། རབ་ཏུ་དགའ་བ་ཡིད་ལ་བྱེད་པ་སངས་རྒྱས་ལ་སོགས་པའི་ཡོན་ཏན་ཡིད་ལ་བྱེད་པས་ཞུམ་པ་དེའང་ཞི་བར་བྱའོ། །ཡང་གང་གི་ཚེ་སྔོན་དགོད་པ་དང༌། རྩེ་ཞིང་དགའ་བ་རྗེས་སུ་དྲན་པས་སེམས་བར་སྐབས་སུ་རྒོད་པར་མཐོང་བ་དེའི་ཚེ་མི་རྟག་པ་ཡིད་ལ་བྱེད་པས་དེའང་ཞི་བར་བྱའོ། །ཡང་གང་གི་ཚེ་ཞུམ་པ་དང་རྒོད་པ་དག་དང་རྣམ་པར་བྲལ་བ་ཉིད་ཀྱིས་ཆ་མཉམ་པར་འཇུག་ཅིང༌། སེམས་རང་གི་མཚན་ཉིད་ཀྱིས་གནས་པར་མཐོང་བ་དེའི་ཚེ་བསྒྲིམ་པ་དང་གློད་པ་བཏང་སྙོམས་སུ་བྱས་ཏེ། གལ་ཏེ་སེམས་མཉམ་པར་འཇོག་ཏུ་ཟིན་ཀྱང་བསྒྲིམ་པར་བྱས་ན་དེའི་ཚེ་སེམས་རྣམ་པར་གཡེང་བར་འགྱུར་རོ། །ལེ་ལོ་དང་ནི་དམིགས་པ་བརྗེད་པ་དང༌། །དེ་བཞིན་ཞུམ་རྒོད་མི་རྩོལ་བ་དང་རྩོལ། །ཏིང་ངེ་འཛིན་ལ་ཐམས་ཅད་ཉེས་པར་འགྱུར། །དད་སོགས་སེམས་ཉིད་དེ་ཡི་གཉེན་པོ་ཡིན། །མདོར་ན་ཏིང་ངེ་འཛིན་ཐམས་ཅད་ཀྱི་ཉེས་པ་ཉིད་ནི་རྣམ་པ་དྲུག་ཡོད་དེ། འདི་ལྟ་སྟེ། ལེ་ལོ་དང༌། དམིགས་པ་བརྗེད་པ་དང༌། ཞུམ་པ་དང༌། རྒོད་པ་དང༌། བསྒྲིམས་པ་དང༌། མ་བསྒྲིམས་པའོ། །དེ་རྣམས་ཀྱི་གཉེན་པོར་སྤོང་བའི་འདུ་བྱེད་བརྒྱད་བསྒོམ་པར་བྱའོ། །ཞེས་བཅོམ་ལྡན་འདས་ཀྱིས་གསུངས་ཏེ། འདི་ལྟ་སྟེ། དད་པ་དང༌། འདུན་པ་དང༌། རྩོལ་བ་དང༌། ཤིན་ཏུ་སྦྱངས་པ་དང༌། དྲན་པ་དང༌། ཤེས་བཞིན་དང༌། བཏང་སྙོམས་དང༌། སེམས་པའོ། །དེ་ལ་དང་པོ་བཞི་ནི་ལེ་ལོའི་གཉེན་པོ་ཡིན་ཏེ། དེའང་ཏིང་ངེ་འཛིན་གྱི་ཡོན་ཏན་རྣམས་ལ་མངོན་པར་ཡིད་ཆེས་པའི་མཚན་ཉིད་ཅན་གྱི་དད་པས་རྣལ་འབྱོར་པ་རྣམས་དེ་ལ་མངོན་པར་འདོད་པའི་སེམས་སྐྱེ་བར་འགྱུར་ལ། མངོན་པར་འདོད་པ་དེ་ལས་རྩོལ་བ་རྩོམ་པར་འགྱུར་རོ། །དེ་ལས་ཀྱང་ལུས་དང་སེམས་ལས་སུ་རུང་བ་ཉིད་འཐོབ་པར་འགྱུར་ལ། ཤིན་ཏུ་སྦྱངས་པ་དེ་ལས་ལུས་དང་སེམས་ལེ་ལོ་ལས་ལྡོག་པར་འགྱུར་རོ། །དེ་བས་ན་དད་པ་ལ་སོགས་པ་ནི་ལེ་ལོ་སྤང་བའི་ཕྱིར་བསྒོམ་པར་བྱའོ། །དྲན་པ་ནི་དམིགས་པ་བརྗེད་པའི་གཉེན་པོའོ། །ཤེས་བཞིན་ནི་ཞུམ་པ་དང་རྒོད་པའི་གཉེན་པོ་ཡིན་ཏེ། དེས་ཞུམ་པ་དང་རྒོད་པ་དག་ཉེ་བར་ཤེས་པས་ཞི་བ་ཡིན་པའི་ཕྱིར་རོ། །ཞུམ་པ་དང་རྒོད་པ་མ་ཞི་བའི་དུས་སུ་ནི་མི་རྩོལ་བ་ཉེས་པ་ཡིན་ཏེ། དེའི་གཉེན་པོར་ནི་སེམས་པ་བསྒོམ་པར་བྱའོ། །ཞུམ་པ་དང་རྒོད་པ་དག་ཉེ་བར་ཞི་བར་གྱུར་ནས། གང་གི་ཚེ་སེམས་རང་གི་རྒྱུན་གྱིས་འཇུག་པ་དེའི་ཚེ་ནི་རྩོལ་བ་ཉེས་པ་ཡིན་ཏེ། དེའི་གཉེན་པོར་ནི་བཏང་སྙོམས་པ་སྒོམ་པར་བྱའོ། །སྤོང་བའི་འདུ་བྱེད་བརྒྱད་པོ་དེ་དང་ཡང་དག་པར་ལྡན་པའི་ཏིང་ངེ་འཛིན་གང་གིས་རྫུ་འཕྲུལ་ལ་སོགས་པའི་ཡོན་ཏན་རྫོགས་པར་བྱེད་པར་མཆོག་ཏུ་ལས་སུ་རུང་བར་འགྱུར་རོ། །དེ་བས་ན་མདོ་ལས། སྤོང་བའི་འདུ་བྱེད་བརྒྱད་དང་ལྡན་པའི་རྫུ་འཕྲུལ་གྱི་རྐང་པ་བསྒོམ་པར་བྱའོ། །ཞེས་གསུངས་པ་ཡིན་ནོ། །བསྒོམ་པའི་རིམ་པ་འདི་ཉིད་ལ་དགོངས་ནས། བཅོམ་ལྡན་འདས་ཡུམ་ལས། དེ་ལ་སེམས་མཉམ་པར་བཞག་པར་བྱ། ཡང་དག་པར་འཇོག་པར་བྱེད། རྣམ་པར་འཇོག་པར་བྱེད། ཉེ་བར་འཇོག་པར་བྱེད། དུལ་བར་བྱེད། ཞི་བར་བྱེད། ཉེ་བར་ཞི་བར་བྱེད། གཅིག་པ་ཉིད་དུ་བྱེད། ཏིང་ངེ་འཛིན་དུ་བྱེད་དོ། །ཞེས་གསུངས་པ་ཡིན་ནོ། །དེ་ལ་སེམས་མཉམ་པར་བཞག་པ་ནི་དམིགས་པ་ཉེ་བར་གཏད་པའོ། །ཡང་དག་པར་འཇོག་པ་ནི་དམིགས་པ་དེ་ཉིད་ལ་རྒྱུན་གྱིས་འཇུག་པར་བྱེད་པའོ། །རྣམ་པར་འཇོག་པ་ནི་རྣམ་པར་གཡེང་བ་ཤེས་པ་སྟེ། དེ་ཉེ་བར་ཞི་བར་བྱེད་པའོ། །ཉེ་བར་འཇོག་པར་བྱེད་པ་ནི་རྣམ་པར་གཡེང་བ་ཉེ་བར་ཞི་བར་བྱས་ནས། དེ་ཉིད་ལ་གོང་ནས་གོང་དུ་གཏོད་པར་བྱེད་པའོ། །དུལ་བར་བྱེད་པ་ནི་དགའ་བ་སྐྱེད་པར་བྱེད་པའོ། །ཞི་བར་བྱེད་པ་ནི་མི་དགའ་བ་ཉེ་བར་ཞི་བར་བྱེད་པའོ། །ཉེ་བར་ཞི་བར་བྱེད་པ་ནི་གཉིད་དང་རྨུགས་པ་ལ་སོགས་པ་ལས་བྱུང་བ་སེལ་བར་བྱེད་པའོ། །གཅིག་པ་ཉིད་དུ་བྱེད་པ་ནི་དམིགས་པ་ལ་མངོན་པར་འདུ་བྱེད་པ་མེད་པ་ལ་འཇུག་པར་འབད་པར་བྱེད་པའོ། །ཏིང་ངེ་འཛིན་ལ་མཉམ་པར་འཇོག་པ་ནི་སེམས་མཉམ་པ་ཉིད་ཐོབ་པ་ལ་གཏང་སྙོམས་སུ་བྱེད་པ་ཡང་དག་པར་འཛིན་པར་བྱེད་དོ། །ཞེས་བྱ་བའི་དོན་ནོ། །ཚིག་དགུ་པོ་འདི་དག་གི་བཤད་པ་ནི་སློབ་དཔོན་ཐོགས་མེད་ཀྱིས་མཛད་པ་ལས་བྲིས་པ་ཡིན་ནོ། །ཡང་རིམ་པ་འདིས་ཏིང་ངེ་འཛིན་རྫོགས་པར་གང་གི་ཚེ་འགྱུར་ཞེ་ན། དེའི་ཕྱིར་སྨྲས་པ། གང་ཚེ་སེམས་ནི་རྩོལ་བ་མེད་ཉིད་ཀྱིས། །རང་གི་ངང་གིས་འཇུག་པར་འགྱུར་བ་ན། །དེ་ཚེ་སངས་རྒྱས་མཉམ་པར་འཇོག་ལ་བརྟེན། །འདི་ནི་ཏིང་འཛིན་ཀུན་གྱི་ཚུལ་ཡིན་ནོ། །གང་གི་ཚེ་དམིགས་པ་དེ་ལ་མངོན་པར་འདུ་བྱེད་པ་མེད་པར་འཇུག་པ། ཇི་སྲིད་འདོད་པར་སེམས་གནས་པར་གྱུར་པ་དེའི་ཚེ་ཞི་གནས་རྫོགས་པ་ཡིན་པར་ཤེས་པར་བྱའོ། །དེ་ལྟར་མཉམ་འཇོག་ཤེས་ནས་ནི། །དེ་ནས་ཤེས་རབ་བསྐྱེད་བྱ་སྟེ། །གཟུགས་དང་གཟུགས་མེད་དབྱེ་བ་ཡིས། །དོན་དེ་ཉིད་ལ་རྣམ་དཔྱད་བྱ། །དེ་ལ་རེ་ཞིག་གཟུགས་ཅན་ཉིད་རྣམ་པར་དཔྱད་པར་བྱ་སྟེ། ཅི་སྔོན་པོ་ལ་སོགས་པའི་རྣམ་པ་འདི་དག་རྣམ་པར་ཤེས་པ་ལས་ཐ་མི་དད་པ་ཡིན་ནམ། ཐ་དད་པ་ཡིན། དེ་ལ་ཤེས་པ་ལས་ཐ་མི་དད་པ་ཡིན་ན་ཁམས་གསུམ་དེའི་རང་བཞིན་དུ་འགྱུར་ཏེ། ཐམས་ཅད་སེམས་ཀྱི་དངོས་པོ་ཉིད་དུ་འགྱུར་ན། གང་གི་ཕྱིར་སྔོན་པོ་ལ་སོགས་པའི་རྣམ་པ་གཅིག་པ་ཉིད་དུ་མཐོང་བས་དེའང་ཤེས་པ་ཡིན་ཏེ། དེ་ལས་གཞན་ཉེ་བར་མི་དམིགས་སོ། །དེ་ནི་འདི་ལྟར་འགྱུར་ཏེ། གང་ཡང་མདུན་ན་གནས་པའི་སྔོན་པོ་ལ་སོགས་པ་ནི་རྣམ་པར་ཤེས་པའི་རང་བཞིན་ཡིན་མོད་ཀྱི། འོན་ཀྱང་དེ་ནི་ཡུལ་དང་དུས་ལ་སོགས་པའི་ངེས་པ་གཞན་དུ་མི་འཐད་པས་ཕྱིའི་དོན་དུ་བརྟགས་པ་ཡིན་ནོ་ཞེ་ན། དེ་ནི་མ་ཡིན་ཏེ། དམ་པའི་བློ་ཡི་ངེས་པ་ཡང༌། །ནང་གི་རྒྱུ་ལས་གྲུབ་པར་འདོད། །ནང་གི་ཤེས་པར་བྱེད་པ་དེ་ཉིད་ནི་ཡུལ་དང་དུས་ཀྱི་ངེས་པར་རིགས་ཀྱི། །དོན་གྱི་དབང་གིས་མེད་པས་ཕྱི་རོལ་དུ་རྟོག་པ་དེ་ནི་ལེགས་པ་མ་ཡིན་ནོ། །ཅིའི་ཕྱིར་ཕྱི་རོལ་ལས་མ་ཡིན་ནོ་ཞེས་གལ་ཏེ་ཟེར་ན། བྱེད་པ་ལས་གཞན་དུ་མི་འཐད་པར་དེ་ཉིད་བརྟག་པར་བྱས་ལ། དེའང་ཕྱི་རོལ་པ་ཉིད་དུ་བརྟག་པར་བྱ་བ་མ་ཡིན་ནམ་ཞེ་ན། དེ་ནི་མ་ཡིན་ཏེ། ཐམས་ཅད་མི་དམིགས་པ་ཉིད་ཀྱིས་ཏེ། གལ་ཏེ་ཅུང་ཟད་ཅིག་མཐོང་བ་ནི་བརྟག་ཏུ་ཟད་ན། མ་མཐོང་བ་བརྟག་པ་ཡིན་ན་རྟའི་རྭ་ལ་སོགས་པའང་ཤེས་པར་བྱེད་པ་ཉིད་དུ་ཞེན་པས་ཐལ་ཆེས་པ་ཉིད་དུ་འགྱུར་རོ། །རྟའི་རྭ་ལ་སོགས་པ་ནི་མེད་པས་ཞེན་པ་མེད་དོ་ཞེ་ན། ཕྱི་རོལ་ཇི་ལྟར་ཡོད། ངེས་པ་གཞན་དུ་མི་དམིགས་སོ་ཞེ་ན། རྟའི་རྭ་ལ་སོགས་པ་དང་མཉམ་པ་དང༌། གཅིག་ལ་གཅིག་བརྟེན་པ་ཉིད་ཀྱིས་སོ། གཞན་དུ་མི་འཐད་པ་ལས་ནི་མཐོང་བ་ཉིད་ཡིན་ན། གཞན་ཉིད་དུ་གྱུར་པ་ན་འགྲོ་བ་རྣམས་ནི་འོན་ལོང་དུ་གྱུར། མི་སྣང་བའི་རང་བཞིན་ཅན་ཡིན་པའི་ཕྱིར། འགྲོ་བ་རྣམས་ལོང་བར་ཐལ་བར་འགྱུར་རོ། །སྣང་བར་བྱེད་པ་དེ་སེམས་ཀྱི་རང་བཞིན་ཅན་གཞན་ཞིག་པར་གྱུར་པ་ཉིད་མ་ཡིན་ནམ་ཞེ་ན། དེ་ནི་མ་ཡིན་ཏེ། གང་གི་ཕྱིར་སེམས་ཀྱི་རང་བཞིན་དག་ཡོད་པ་མ་ཡིན་ན། འདི་གང་ན་ཡོད། གང་མངོན་སུམ་དུའང་མེད་ལ། རྗེས་སུ་དཔག་པར་ཡང་མེད་དེ། སྔོན་པོ་ལ་སོགས་པ་དང་ཐ་དད་པ་དང་སེམས་ཀྱི་ངོ་བོ་གཞན་དག་འདི་ནི་མངོན་སུམ་དུ་མི་སྣང་ལ། དེའི་རྗེས་སུ་དཔག་པར་ཡང་མེད་དེ། དེ་ནི་མངོན་སུམ་འགྲོ་བ་ཅན་ཡིན་པའི་ཕྱིར་རོ། ཡང་ན་བདེན་པ་ལ་སོགས་པའི་ཚུལ་དུ་གཟུགས་ལ་སོགས་པ་ཉེ་བར་དམིགས་སོ་ཞེ་ན། དེ་ནི་མ་ཡིན། གང་གི་ཕྱིར་གཟུང་བར་བྱ་བ་ལས་བྱེ་བྲག་མེད་པ་ཉིད་ཀྱིས་བདེ་བ་ལ་སོགས་པའི་ཚུལ་མ་ཡིན་ཏེ། འཁྲུལ་པ་ལ་སོགས་པ་ནང་གི་རེག་བྱའི་ཚུལ་ཉིད་ཀྱིས་གཟུང་བྱ་ཡིན་པའི་ཕྱིར། དེའི་ཁྱད་པར་གྱིས་ཀྱང་གཟུང་བར་བྱ་བའི་ཁྱད་པར་དུ་མི་འགྲུབ་པ་དང༌། འོན་ཏེ་མངོན་སུམ་དུ་དམིགས་སུ་མེད་ཀྱང་དོན་གྱི་དབང་གིས་ཉེ་བར་དམིགས་ཏེ། དེའང་དོན་མི་ཤེས་པ་ལ་གང་གིས་བློའི་དམིགས་པ་མི་སྐྱེ་བའི་ཤེས་པ་ལ་རྗེས་སུ་དཔག་པ་ཉེ་བར་དམིགས་འགྱུར་རོ། །ཞེས་བཤད་དོ་ཞེ་ན། དེ་ནི་མ་ཡིན་ཏེ། གང་གི་ཕྱིར་གཞན་དུ་འཐད་པ་མ་ཡིན་པར་སེམས་ཀྱི་ཚུལ་དུ་ཟད་པར་འགྱུར། སེམས་ཀྱི་ཚུལ་མ་ཡིན་པ་ཉིད་ཀྱིས་བེམས་པོ་ཡིན་པས་ན་སོ་སོར་སྣང་བ་དང་ལྡན་པ་ཡིན་ནོ། །གཞན་དུ་མི་འཐད་པས་འཛིན་པ་པོའི་ཆར་ཡོངས་སུ་གདགས་པར་འགྱུར་བ་ནི་སྲིད་ཀྱི། ཚུལ་ཉིད་དུ་དེ་མི་འཐད་དོ། །བེམས་པོ་ཉིད་ཀྱི་དབང་དུ་བྱས་ནས་གཞན་དུ་མི་འཐད་པ་ཡིན་ནོ་ཞེ་ན། དེ་ནི་མ་ཡིན་ཏེ། གང་ཕྱིར། ཕན་ཚུན་བརྟེན་པའི་ཉེས་པ་ནི། །ཚངས་པས་ཀྱང་ནི་ཟློག་མི་ནུས། །གཞན་དུ་མི་རིགས་པ་ནི་འཛིན་པ་པོའི་ཆར་ཡོངས་སུ་བརྟགས་པས་བེམས་པོ་དང་བེམས་པོ་མ་ཡིན་པར་གཞན་པ་ཉིད་དུ་རིགས་པ་མ་ཡིན་ནོ། །དེ་བས་ན་སྔོན་པོ་ལ་སོགས་པའི་རྣམ་པ་གཅིག་པུ་ཉིད་དུ་མཐོང༌། དེ་ལས་ཐ་དད་པའི་བེམས་པོའམ། སེམས་ཀྱི་ཚུལ་གཞན་ནི་ཡོད་པ་མ་ཡིན་ནོ། །ཞེས་བྱེ་བྲག་གནས་སོ། །དེའི་ཕྱིར་ཉེ་བར་བརྟག་པ་འདིས་ན། སེམས་ཙམ་ལ་ནི་བརྟེན་ནས་སུ། །ཕྱི་རོལ་དོན་ལ་མི་རྟོག་གོ །ཞེས་པ་སྟེ། ཕྱི་རོལ་མེད་པས་གཟུང་བར་བྱ་བའང་མེད་པའི་ཕྱིར། །འཛིན་པ་པོའི་རྣམ་པར་ཤེས་པའང་ཡོད་པ་མ་ཡིན་ལ། གཟུང་བ་དང་འཛིན་པའི་རྣམ་པ་དང་བྲལ་བས་གཉིས་སུ་མེད་པའི་ཚུལ་གྱིས་དེ་བཞིན་ཉིད་ལ་གནས་ནས་གཟུང་བ་དང་འཛིན་པའི་ཚུལ་གྱིས་སེམས་ཙམ་སྤང་བར་བྱའོ། །དེའང་ཇི་སྐད་དུ། དེ་བཞིན་ཉིད་དུ་དམིགས་ནས་སུ། །སེམས་ཙམ་ལས་ཀྱང་འདའ་བར་བྱ། །ཞེས་གསུངས་པ་ཡིན་ནོ། །དེའི་ཕྱིར། རྣམ་པར་ཤེས་ལ་བརྟེན་ནས་སུ། །ཕྱི་ཡི་དོན་ནི་ཡོངས་སུ་སྤང༌། །སྟོང་ཉིད་དམིགས་པ་ལ་གནས་ནས། །འཛིན་བྱེད་ཆ་ཡང་སྤང་བར་བྱ། །དེ་ལྟར་ན་ཚུལ་རྣམ་པ་གཉིས་དང་བྲལ་བས་སྟོང་པ་ཉིད་ཀྱི་རང་བཞིན་ཅན་གྱི་སེམས་ཀྱི་ཚུལ་ནི་འགྲོ་བ་ཡིན་ནོ། །ཞེས་ངེས་པར་བྱས་ནས། ཡང་དེ་ཉིད་རྣམ་པར་དཔྱད་པར་བྱ་སྟེ། ཅི་སྟེ་གཅིག་པའམ། དུ་མའམ། གཉིས་ཀའི་ཚུལ་ཅན་ནམ། སྐྱེས་པའམ། མ་སྐྱེས་པ་ཡིན། སྐྱེས་ན་བདག་ལས་སམ། གཞན་ལས་སམ། གཉིས་ཀ་ལས་སམ། རྒྱུ་མེད་པ་ལས་སྐྱེས། དེ་བཞིན་དུ་དངོས་པོའི་ཚུལ་ཅན་ནམ། དངོས་པོ་མེད་པའི་ཚུལ་ཅན་ཡིན། ཞེས་བྱ་བ་ལ་སོགས་པས་དཔྱད་པར་བྱའོ། །དེ་ལ་རེ་ཞིག །འགྲོ་བ་སྣ་ཚོགས་ཉིད་ཡིན་ཕྱིར། །གཅིག་ཉིད་མ་ཡིན་དུ་མའང་མིན། །སེམས་ཀྱི་ཚུལ་ཡང་མི་ཤེས་པས། །དེ་ཕྱིར་གཉིས་ཀའི་ཚུལ་ཉིད་མིན། །སྐྱེ་བ་མིན་ན་འགག་པ་མིན། །འགྲོ་བ་དངོས་དང་དངོས་མེད་མིན། །རང་ཉིད་ཆོས་སྐུའི་བདག་ཉིད་ཅན། །དེ་ལ་རེ་ཞིག་གཅིག་པ་ཉིད་ནི་མ་ཡིན་ཏེ། གལ་ཏེ་གཅིག་ཏུ་གྱུར་ན་སྔོན་པོ་དང་སེར་པོ་ལ་སོགས་པའི་ཚུལ་གྱིས་སྣ་ཚོགས་པར་སྣང་བའི་ཤེས་པར་མི་འགྱུར་རོ། །སེར་པོ་ལ་སོགས་པ་མ་ལུས་པ་སྔོན་པོའི་ནང་ཉིད་དུ་ཤེས་པར་ཐལ་བར་འགྱུར་རོ། །སྔོན་པོའང་སྔོན་དང༌། ཕྱི་མ་དང༌། དབུས་ཀྱི་དབྱེ་བ་དང༌། རགས་པར་སྣང་བས་ཤེས་པར་མི་འགྱུར་ཏེ། གང་ལ་ཕྱོགས་ཀྱི་ཆ་ཡོད་པ་དེ་ལ་ནི་གཅིག་པ་ཉིད་དུ་མི་འཐད་པར་བྱ་བའི་རིགས་པ་ཉིད་ཀྱིས་སོ། །དེའི་ཕྱིར་རྡུལ་ཕྲ་རབ་ཙམ་ཉིད་དུ་སོ་སོར་སྣང་བར་འགྱུར་རོ། །དུ་མ་ཉིད་དུའང་མ་ཡིན་ཏེ། དུ་མ་ཉིད་ཡིན་ན་གཟུང་བ་དང་འཛིན་པ་དང་བྲལ་བའི་སྟོང་པ་ཉིད་ཀྱི་ངོ་བོ་ཉིད་ཀྱིས་དེ་ཁོ་ན་ཉིད་ལ་རྡུལ་ཕྲ་རབ་ཏུ་དབྱེ་བ་མེད་པ་དང༌། དེ་ལས་གཞན་པའི་ཡང་དག་པར་མེད་པས་རྡུལ་ཕྲ་རབ་རེ་རེ་ཞིང་རང་རིག་པའི་ཚུལ་གྱིས་དེ་ཉིད་དུ་རྡུལ་ཕྲ་རབ་ཐ་དད་པར་སྣང་བར་ཐལ་བར་འགྱུར་རོ། །གཉིས་ཀའི་ཚུལ་དུའང་མི་རིགས་ཏེ། དེ་ལྟ་བུའི་ཤེས་པ་མེད་པའི་ཕྱིར་རོ། །ཐམས་ཅད་དུ་ཁོ་བོ་ཅག་གི་ཚད་མ་ནི་མངོན་སུམ་པ་ཡིན་ན་རྗེས་སུ་འཇུག་པའམ། ལྡོག་པའི་ཚུལ་དུ་ལྷན་ཅིག་གམ། ཐ་དད་པར་དངོས་སུ་ཤེས་པ་ཉེ་བར་མ་དམིགས་སོ། །དེ་ལས་གཞན་པའང་དེ་སྔོན་དུ་འགྲོ་བ་ཡིན་པས་མ་དམིགས་ལ། དེ་ལྟར་མ་དམིགས་ན་རྗེས་སུ་འཇུག་པ་དང་ལྡོག་པའི་ཚུལ་ཚད་མེད་པར་ཇི་ལྟར་ཡོངས་སུ་བརྟག་པར་བྱ། འོན་ཏེ་སྣ་ཚོགས་པ་ཉིད་ཀྱིས་རགས་པའི་རྣམ་པར་རང་གིས་ཤེས་པའི་ཚུལ་གྱིས་རིག་པ་ནི་བསྙོན་ཏོལ་བྱ་བར་རིགས་པ་མ་ཡིན་ནོ། །རེ་ཞིག་དགག་པའི་ཚུལ་གྱིས་ཡོད་ལ། དེ་ལ་རྗེས་སུ་འཇུག་པ་དང་ལྡོག་པ་མེད་པ་མ་ཡིན་ནོ། །དེ་ནི་དེའི་ངོ་བོ་ཉིད་ལས་གཞན་དུ་མི་འཐད་པར་ཡོངས་སུ་བརྟག་པར་བྱའོ་ཞེ་ན། དེ་ནི་མ་ཡིན་ཏེ། ཉམས་སུ་མྱོང་བའི་ཚུལ་ཉིད་ཀྱིས་སྤྲོས་པ་མེད་པས་དེ་ཤིན་ཏུ་གསལ་བར་འཐད་པས་དོན་གྱིས་ཤེས་པར་བྱ་བ་མེད་པའི་ཕྱིར་རོ། །དེ་ཉིད་ཀྱིས་ན་སྐྱེ་བའང་མི་རིགས་ཏེ། རྒྱུ་དང་འབྲས་བུའི་ཚུལ་གྱིས་ཚད་མ་མེད་པས་སོ། །སྔོན་དང་ཕྱི་མའི་ཚུལ་གྱིས་ཚད་མ་ལ་འཇུག་ན་རྒྱུ་དང་འབྲས་བུའི་ཚུལ་དུ་གཞག་པའི་རྣམ་པ་གཉིས་པོ་ལས་རྣམ་པར་དབེན་པ་གཉིས་སུ་མེད་པའི་ཤེས་པ་ལ་ནི་སྔོན་དང་ཕྱི་མའི་འཇུག་པ་དང་ལྡན་པ་མ་ཡིན་ཞིང༌། དེ་ལས་གཞན་པའི་ཤེས་པའང་ཡོད་པ་མ་ཡིན་པས་ཚད་མ་མེད་པར་བཤད་པ་ཡིན་ལ། དེ་ལྟར་གང་གི་ཚེ་རྒྱུ་དང་འབྲས་བུའི་ཚུལ་གྱིས་ཚད་མ་མེད་པས་སྐྱེ་བ་ཉིད་ཀྱང་མེད་པ་དེའི་ཚེ་བདག་དང་གཞན་ལས་སམ། གཉིས་ཀ་ལས་སམ། རྒྱུ་མེད་པ་ལས་གང་ལས་སྐྱེ། དེ་བས་ན་ཡང་དག་པའི་ཤེས་པ་ནི་རྣམ་པར་དཔྱད་པ་འདི་ཉིད་ཀྱིས་ཆོས་ཐམས་ཅད་སྐྱེ་བར་མ་མཐོང་བས། སློབ་དཔོན་ཀླུ་སྒྲུབ་ཀྱི་ཞལ་སྔ་ནས་ཀྱིས་ཀྱང༌། མ་རིག་རྐྱེན་ལས་བྱུང་བ་ཡི། །ཡང་དག་ཤེས་པ་ལ་བལྟ་བས། །སྐྱེ་བའམ་ཡང་ན་འགག་པ་ནི། །འགའ་ཡང་ཉེ་བར་མ་དམིགས་སོ། །ཞེས་བཤད་པ་ཡིན་ནོ། །དེ་ལྟར་དེ་ཁོ་ན་ཉིད་ལ་སྐྱེ་བ་མེད་པས་དངོས་པོའི་ཚུལ་ཉིད་དུའང་ཡོད་པ་མ་ཡིན་ཏེ། འབྱུང་བས་ན་དངོས་པོ་སྟེ། ཡོད་པ་སྔོན་དུ་འགྲོ་བ་ཅན་གྱིས་འབྱུང་བ་ཉིད་ལ་རྣམ་པར་འཇོག་པ་ཡིན་ནོ། །དེ་ལྟར་ན་དེ་འཇིག་པའི་ཚུལ་གྱི་རང་བཞིན་ཅན་དངོས་པོ་མེད་པའི་ཚུལ་ཉིད་ཀྱང་མེད་དོ། །དངོས་པོ་དང་དངོས་པོ་མེད་པའི་ངོ་བོ་ཉིད་མེད་པས་སྤྲོས་པ་ཐམས་ཅད་ཀྱང་མེད་པ་ཡིན་ཏེ། དེ་རྣམས་ནི་དངོས་པོ་དང་དངོས་པོ་མེད་པ་དག་ལ་གནས་པ་ཉིད་ཀྱིས་ཁྱབ་པར་བྱེད་པ་ཡིན་པའི་ཕྱིར་ཏེ། དེ་ལྟར་ཁྱབ་པ་པོ་མེད་པས་ཁྱབ་པར་བྱ་བའང་མེད་པའི་ཕྱིར་རོ། །དེ་བས་ན་རྣམ་པར་དཔྱད་པ་འདིས་སྤྲོས་པ་མེད་པ་ཉིད་ཡིན་པའི་ཕྱིར་འགྲོ་བ་རྣམས་ཆོས་ཀྱི་སྐུའི་བདག་ཉིད་ཅན་དུ་ཤེས་པར་བྱས་ལ། སེམས་ཙམ་ལས་ཡོངས་སུ་འདས་ནས་གཅིག་དང་དུ་མ་ཉིད་ལ་སོགས་པའི་ཚུལ་གྱིས་དེ་ཁོ་ན་ཉིད་ཀྱང་སྣང་བ་མེད་པའི་ཚུལ་དུ་འདའ་བར་བྱའོ། །དེ་བས་ན། སེམས་ཙམ་ལས་ནི་འདས་ནས་སུ། །སྣང་བ་མེད་ལས་འདའ་བར་བྱ། །ཞེས་གསུངས་པ་ཡིན་ནོ། །སྤྲོས་པ་མེད་པའི་ཚུལ་ཡང་སྣང་བ་མེད་པ་ལ་རྣམ་པར་གནས་པ་ནི་དེ་ཁོ་ན་ཉིད་དེ། ཐེག་པ་ཆེན་པོ་ཞེས་བྱ་བ་ལ། མཚན་གྱི་རྣམ་པ་གཞན་དུ་ན་ཕྱག་རྒྱ་ཆེན་པོ་ཞེས་བྱ་བ་སྟེ། དེ་མཐོང་བར་འགྱུར་རོ་ཞེས་གསུངས་པ་ནི། སྣང་མེད་གནས་པའི་རྣལ་འབྱོར་པ། །དེ་ཡིས་ཐེག་པ་ཆེན་པོ་མཐོང༌། །ཞེས་བྱ་བ་དང༌། འགྲོ་དང་ལྡང་དང་འདུག་པ་དང༌། །ཉལ་ནའང་མཉམ་པར་བཞག་པ་ཡིན། །མཐོང་དང་ཐོས་དང་དེ་བཞིན་བསྒོམ། །མྱོང་དང་རེག་པར་འགྱུར་ན་ཡང༌། །ཤེས་རབ་མིག་ནི་དག་པས་བདག །རྣམ་པར་དཔྱོད་ལ་གཅིག་ཏུ་བརྩོན། །ཆོས་རྣམས་ཐམས་ཅད་མི་ཤེས་པས། །མཐོང་བའང་མཐོང་བ་མ་ཡིན་ནོ། །དེ་ཁོ་ན་ཉིད་མཐོང་བ་དེ་ཉིད་ནི་ཤེས་རབ་ཀྱིས་རྣམ་པར་བརྟགས་ན་ཡང་དག་པའི་ཡེ་ཤེས་མཐོང་བས་ཆོས་ཐམས་ཅད་མི་མཐོང་བ་ཡིན་ནོ། །དེའང་བཅོམ་ལྡན་འདས་ཡུམ་ལས། སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་ཀྱི་སྤྱན་གང་ཞེ་ན། གང་གིས་ཅིའང་མ་གཟིགས་པའོ་ཞེས་བྱ་བ་དང༌། དེ་བཞིན་དུ་དོན་དམ་པ་མཐོང་བ་གང་ཞེ་ན། གང་ཆོས་ཐམས་ཅད་མཐོང་བ་མེད་པའོ་ཞེས་ཇི་སྐད་གསུངས་པ་ཡིན་ནོ། །དེ་བས་ན་དེ་ཁོ་ན་ཉིད་ཀྱི་རྣལ་འབྱོར་པ་རྣམས་ཀྱང་སྤྱོད་ལམ་ཐམས་ཅད་ལ་གནས་པ་ན་ཆོས་ཐམས་ཅད་མཐོང་དུ་ཟིན་ཀྱང་མ་མཐོང་བ་ཡིན་ནོ། །དེ་ལྟ་བུ་ཉིད་ལ་མཐོང་བ་མེད་པ་ཞེས་བྱ་བར་མངོན་པར་འདོད་ཀྱི། གཉིད་ལོག་པའམ། མིག་བཙུམ་པ་དང་འདྲ་བར་གང་ཡིད་ལ་མི་བྱེད་པ་ནི་མ་ཡིན་ནོ། །དེ་ལྟ་ན་ནི་བག་ཆགས་མ་སྤངས་བས་ན་འདུ་ཤེས་མེད་པའི་སྙོམས་པར་འཇུག་པ་ལ་སོགས་པ་ལས་ལྡང་བ་བཞིན་དུ། སླར་ཡང་གཟུགས་ལ་སོགས་པ་ལ་མངོན་པར་ཞེན་པའི་བག་ཆགས་ཀྱི་རྩ་བ་ཅན་གྱི་འདོད་ཆགས་ལ་སོགས་པ་སྐྱེ་བ་ཉིད་ཀྱིས་རྣལ་འབྱོར་པར་མི་འགྱུར་ཏེ། ཐོག་མ་མེད་པའི་དུས་ཅན་གྱི་གཟུགས་ལ་སོགས་པའི་མངོན་པར་ཞེན་པ་ཡིད་ལ་མི་བྱེད་པ་ཙམ་གྱིས་ཡོངས་སུ་སྤོང་བར་མི་འགྱུར་ཏེ། འདུ་ཤེས་མེད་པའི་སྙོམས་པར་འཇུག་པ་ལ་སོགས་པས་ཀྱང་དེ་སྤང་བར་འགྱུར་རོ། །གཟུགས་ལ་སོགས་པའི་ཡུལ་རྣམས་ཀྱི་ཐེ་ཚོམ་མ་སྤངས་པར་དེ་ཡིད་ལ་བྱེད་པ་ཡོངས་སུ་སྤོང་བར་ཡང་ནུས་པ་མ་ཡིན་ཏེ། མེ་ཡོངས་སུ་མ་སྤངས་པར་ཚ་བ་སྤོང་མི་ནུས་པ་དང་འདྲའོ། །དེ་བས་ན་ཐེ་ཚོམ་གྱི་ས་བོན་དང་བྲལ་བ་ཉིད་ཀྱིས་གཟུགས་ལ་སོགས་པ་ལ་མངོན་པར་ཞེན་པ་བསལ་བར་བྱའི། ཚེར་མ་འབྱིན་པ་ལྟ་བུར་བྱ་བ་ནི་མ་ཡིན་ནོ་ཞེས་བྱ་བར་ངེས་སོ། །ཐེ་ཚོམ་གྱི་ས་བོན་དང་བྲལ་བར་བྱ་བའང་ཞི་གནས་དང་ལྷག་མཐོང་ཕན་ཚུན་རྗེས་སུ་མཐུན་པར་འཇུག་པར་བྱའོ། །དེའང་སེམས་རྩེ་གཅིག་པའི་མཚན་ཉིད་ཅན་གྱི་ཞི་གནས་ཀྱི་སྣང་བ་སྐྱེས་པར་གྱུར་ན་ཤེས་རབ་ཀྱི་མིག་གིས་རྣམ་པར་དཔྱོད་པར་བྱེད་པས་རྣལ་འབྱོར་པའི་ཐེ་ཚོམ་དང་བྲལ་བར་འགྱུར་རོ། །དེ་དང་བྲལ་བས་གཟུགས་ལ་སོགས་པ་ལ་མངོན་པར་ཞེན་པ་དང་བྲལ་བའོ། །དེ་དང་བྲལ་ནས་ཀྱང་ཆོས་ཐམས་ཅད་དངོས་པོ་མེད་པར་རྟོགས་ཏེ། དེ་ཉིད་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ། །ཡང་དེའི་ཚེ་ཞི་གནས་དང་ལྷག་མཐོང་དག་དེའི་བདག་ཉིད་ཅན་ཡིན་ཏེ། དེ་ཉིད་ནི་མཆོག་ཏུ་རྣམ་པར་མི་རྟོག་པའི་རྣལ་འབྱོར་རོ། །དེའང༌། ཀུན་རྟོག་ཐམས་ཅད་སྤངས་པ་དེས། །འདི་ནི་རྣལ་འབྱོར་དམ་པ་ཡིན། །རྣལ་འབྱོར་པ་གང་མངོན་སུམ་དུ། །གནས་པ་ཀུན་མཁྱེན་བཅོམ་ལྡན་འགྱུར། །དེ་ལྟར་རིམ་པ་འདིས་ཞི་གནས་དང་ལྷག་མཐོང་དག་གིས་སམ། བླ་མའི་མན་ངག་གིས་བཅོམ་ལྡན་འདས་ཡུམ་ཤེས་རབ་བསྐྱེད་ལ། བྱང་ཆུབ་སེམས་དཔའ་དབང་པོ་རབ་དང་ལྡན་པ་ཡིན་པའི་ཕྱིར་དེ་ངེས་པའི་རྒྱུ་ཉིད་ཀྱིས་ཕྱིར་མི་ལྡོག་པ་ཉིད་རྟོགས་པར་བྱས་ལ། ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད་དང༌། སྦྱིན་པ་ལ་སོགས་པའི་ཐབས་ལ་རབ་ཏུ་འཇུག་གོ །དེའང་འཕགས་པ་ག་ཡ་གོའི་རི་ལས། གཉིས་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལམ་མདོར་བསྡུས་པ་སྟེ། འདི་ལྟ་སྟེ། ཐབས་དང་ཤེས་རབ་བོ་ཞེས་གསུངས་པ་ཡིན་ཏེ། ཐབས་ནི་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དང་ཚད་མེད་པ་དང༌། བསྡུ་བའི་དངོས་པོ་ལ་སོགས་པའི་དབྱེ་བས་ཕྱེ་བ་སྟེ། དེ་ཉིད་ཀྱང་འཕགས་པ་བློ་གྲོས་མི་ཟད་པ་དང༌། དཀོན་མཆོག་སྤྲིན་ལ་སོགས་པའི་མདོ་ལས་གསུངས་པའོ། །ཤེས་རབ་ནི་ཐབས་དེ་ཉིད་ཕྱིན་ཅི་ལོག་ཡོངས་སུ་གཅོད་པའི་རྒྱུའོ། །དེས་ཀྱང་ཐབས་ཡང་དག་པར་བརྟགས་ནས་ཕྱིན་ཅི་མ་ལོག་པས་བདག་དང་གཞན་གྱི་དོན་ཇི་ལྟ་བ་བཞིན་ཉམས་སུ་ལེན་པས་སྔགས་ཀྱིས་ཟིན་པའི་དུག་སྤྱོད་པ་དང་འདྲ་བར་ཀུན་ནས་ཉོན་མོངས་པར་མི་འགྱུར་རོ། །དེའང་མདོ་དེ་ཉིད་ལས། ཐབས་ནི་བསྡུ་བ་ཤེས་པའོ། །ཤེས་རབ་ནི་ཡོངས་སུ་གཅོད་པ་ཤེས་པའོ། །ཞེས་གསུངས་པ་དང༌། འཕགས་པ་དད་པའི་སྟོབས་བསྐྱེད་པ་ལས། ཐབས་ལ་མཁས་པ་གང་ཞེ་ན། གང་ཆོས་ཐམས་ཅད་ཀྱི་བསྡུ་བ་ཤེས་པ་ལ་མཁས་པའོ། །ཤེས་རབ་གང་ཞེ་ན། གང་ཆོས་ཐམས་ཅད་དབྱེར་མེད་པར་ཤེས་པ་ལ་མཁས་པའོ། །ཞེས་གསུངས་པ་ཡིན་ནོ། །འདི་དག་ནི་ས་ལ་གནས་པས་ཀྱང་བསྟེན་པར་བྱའི། །ཤེས་རབ་ཙམ་འབའ་ཞིག་ནི་མ་ཡིན་ནོ། །གང་གི་ཕྱིར་ས་བཅུ་པ་ལ་སོགས་པའི་མདོ་ལས། ཕ་རོལ་ཏུ་ཕྱིན་པ་ལྷག་མ་ལྔ་པོ་རྣམས་ལའང་མི་སྤྱོད་པ་ནི་མ་ཡིན་ནོ་ཞེས་གསུངས་པས། བྱང་ཆུབ་སེམས་དཔའ་ས་བཅུ་པོ་ཐམས་ཅད་དུའང་ཕ་རོལ་ཏུ་ཕྱིན་པ་ཐམས་ཅད་ལ་ཀུན་ཏུ་སྤྱོད་པར་བྱའོ་ཞེས་བཤད་དོ། །དེའང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གཅིག་ཏུ་དགའ་བའི་བྱང་ཆུབ་སེམས་དཔའ་རྣམས་ཀྱི་དབང་དུ་མཛད་ནས། ཡོངས་སུ་རྒྱས་པའི་མདོ་ཆོས་ཐམས་ཅད་བསྡུས་པ་ལ། བྱམས་པ་གང་ཡང་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཀྱི་ཕྱིར་ཕ་རོལ་ཏུ་ཕྱིན་པ་དྲུག་ཡང་དག་པར་གཟུང་བར་བྱ་བ་དེ་ལ་སྐྱེས་བུ་བླུན་པོ་རྣམས་འདི་ལྟར། བྱང་ཆུབ་སེམས་དཔས་ཤེས་རབ་ཀྱི་ཕ་རོལ་ཏུ་ཕྱིན་པ་འབའ་ཞིག་ལ་བསླབ་པར་བྱའི། ཕ་རོལ་ཏུ་ཕྱིན་པ་ལྷག་མ་རྣམས་ཀྱིས་ཅི་ཞིག་དགོས་ཟེར་ཞིང༌། དེས་ཕ་རོལ་ཏུ་ཕྱིན་པ་གཞན་དག་ལ་སྨོད་པ་ཉིད་དུ་སེམས་པར་འགྱུར་རོ། །ཞེས་བྱ་བ་ལ་སོགས་པ་རྒྱ་ཆེར་གསུངས་པ་དང༌། དཔལ་རྣམ་པར་སྣང་མཛད་མངོན་པར་རྫོགས་པར་བྱང་ཆུབ་པའི་རྒྱུད་ལས་ཀྱང༌། ཐམས་ཅད་མཁྱེན་པའི་ཡེ་ཤེས་འདིའི་རྒྱུ་ནི་བྱང་ཆུབ་ཀྱི་སེམས་སོ། །རྩ་བ་ནི་སྙིང་རྗེ་ཆེན་པོའོ། །མཐར་ཐུག་པ་ནི་ཐབས་སོ། །ཞེས་གསུངས་པ་ཡིན་ནོ། །དེ་བས་ན་གཉིས་ཀའང་དུས་ཐམས་ཅད་དུ་བསྟེན་པར་བྱའོ། །དེ་ལྟར་ན་བཅོམ་ལྡན་འདས་མི་གནས་པའི་མྱ་ངན་ལས་འདས་པར་གྲུབ་པ་ཡིན་ནོ། །དེའང་སྦྱིན་པ་ལ་སོགས་པའི་ཐབས་ཀྱིས་གཟུགས་ཀྱི་སྐུ་དང༌། ཞིང་དང༌། འཁོར་ལ་སོགས་པའི་ལོངས་སྤྱོད་ཆེན་པོའི་འབྲས་བུ་ཕུན་སུམ་ཚོགས་པ་ཡོངས་སུ་འཛིན་པར་མཛད་ལ། བཅོམ་ལྡན་འདས་མྱ་ངན་ལས་འདས་པ་ལ་གནས་པར་མི་མཛད་དོ། །ཤེས་རབ་ཀྱིས་ཕྱིན་ཅི་ལོག་མ་ལུས་པར་སྤངས་པས་འཁོར་བ་ལ་སོགས་པར་གནས་པར་མི་མཛད་དེ། འཁོར་བ་ནི་ཕྱིན་ཅི་ལོག་གི་བདག་ཉིད་ཅན་ཡིན་པའི་ཕྱིར་རོ། །དེའང་ཆོས་ཀྱི་རྣམ་གྲངས་གཟིངས་ལྟ་བུར་ཤེས་པ་རྣམས་ཀྱིས་ནི་ཆོས་རྣམས་ཀྱང་སྤང་བར་བྱ་ན། ཆོས་མ་ཡིན་པ་ལྟ་ཅི་སྨོས་ཞེས་ཇི་སྐད་དུ་གསུངས་པ་ལྟ་བུ་ཡིན་ཏེ། དེ་ལ་ཕྱིན་ཅི་ལོག་ཏུ་མངོན་པར་ཞེན་པ་ཉིད་སྤང་བར་བྱའོ་ཞེས་གསུངས་ཀྱི། དགོས་པའི་དོན་རྫོགས་པར་བྱ་བའི་དོན་དུའང་གནས་པར་མི་བྱའོ་ཞེས་གསུངས་པ་ནི་མ་ཡིན་ནོ། །དེའང་ཆོས་ཡོངས་སུ་གཟུང་བར་བྱའི། མི་གཟུང་བར་ནི་མི་བྱའོ་ཞེས་གསུངས་ཏེ། ལམ་ལོག་པར་གཟུང་བར་མི་བྱའོ་ཞེས་བྱ་བའི་དོན་ནོ། །དེ་བས་ན་དངོས་པོ་ཐམས་ཅད་དེ་ལྟར་གཟིགས་ཏེ་གསུངས་པ་ནི། དུས་ཀུན་ཏུ་ནི་ཐབས་དང་ནི། །ཤེས་རབ་ཕ་རོལ་ཕྱིན་བདག་ཅན། །བསྟེན་བྱ་གང་ཕྱིར་དེ་ལས་ནི། །མི་གནས་མྱ་ངན་འདས་པར་འགྱུར། །ཞེས་བྱ་བ་ཡིན་ནོ། །དེ་ཉིད་ཀྱིས་ན་སྦྱོར་ཞེས་བྱའི། །སེམས་བསྐྱེད་ཡིན་ཏེ་དེ་ཡང་ནི། །དྲོད་སོགས་དབྱེ་བ་ལ་བརྟེན་ནས། །རྣམ་པ་བཞིར་ནི་གནས་པ་ཡིན། །དེ་ཉིད་ཀྱི་ཕྱིར་ཤེས་རབ་དང་ཐབས་ཀྱི་རང་བཞིན་ལ་བསླབ་པ་ལས་སྦྱོར་བ་ཞེས་བྱ་བའི་ངེས་པར་འབྱེད་པའི་ཆའི་སེམས་སྐྱེ་བར་འགྱུར་རོ། །དེའང་རྣམ་པ་བཞི་སྟེ། འདི་ལྟ་སྟེ། དྲོད་དང༌། རྩེ་མོ་དང༌། བཟོད་པ་དང༌། ཆོས་ཀྱི་མཆོག་ཅེས་བྱ་བ་སྟེ། འདི་དག་ནི་མཉམ་པར་བཞག་པའི་བྱེ་བྲག་ཉིད་ལས་གྱུར་ཏོ། །དེ་ལས་དང་པོའི་སེམས་ནི་སྣང་བ་ཐོབ་པ་ཞེས་བྱ་བའི་ཏིང་ངེ་འཛིན་ཡིན་ནོ། །གཉིས་པ་ནི་སྣང་བ་མཆེད་པའོ། །གསུམ་པ་ནི་དེ་ཁོ་ན་ཉིད་ཀྱི་དོན་ལ་ཕྱོགས་གཅིག་པ་ཡིན་ནོ། །བཞི་པ་ནི་བར་ཆད་མེད་པའི་ཏིང་ངེ་འཛིན་ཏོ། །འདིར་ནི་རྣམ་རྟོག་དགུ་པོ་དག །རེ་རེ་ཡོངས་སུ་སྤོང་བྱེད་དེ། །གཟུང་དང་འཛིན་པའི་ཀུན་རྟོག་གི། །དབྱེ་བས་དམིགས་པའི་དབྱེ་བ་ཉིད། །བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་རྣམས་ནི་རྟོག་པ་ཉིད་ཡིན་ལ། རྣམ་པར་རྟོག་པ་དེའང་རྣམ་པ་དུ་མ་སྟེ། འོག་ནས་བཤད་པའི་ལམ་གྱིས་སྤང་བར་བྱའོ། །དེ་ལ་རེ་ཞིག་ངེས་པར་འབྱེད་པའི་ཆ་དང་པོ་སྐྱེ་བ་ན་ཀུན་ནས་ཉོན་མོངས་པ་དང་རྣམ་པར་བྱང་བ་གཉིས་ཀ་ལ་དམིགས་པས། དང་པོར་གཟུང་བའི་རྣམ་པར་རྟོག་པ་དགུ་སྤང་བ་འདི་སྟེ། མ་རིག་པའི་རྣམ་པར་རྟོག་པ་ནི་བུམ་པ་ལ་སོགས་པའི་དངོས་པོར་མི་རྟོག་པས་སོ། །ཕུང་པོར་རྟོག་པ་དང༌། མིང་དང་གཟུགས་སུ་རྟོག་པ་དང༌། མཐའ་གཉིས་སུ་རྣམ་པར་རྟོག་པ་དང༌། ཀུན་ནས་ཉོན་མོངས་པ་དང་རྣམ་པར་བྱང་བ་མི་ཤེས་པའི་རྣམ་པར་རྟོག་པ་དང༌། འཕགས་པའི་ལམ་ལ་མི་གནས་པའི་རྣམ་པར་རྟོག་པ་དང༌། ཉེ་བར་དམིགས་པའི་རྣམ་པར་རྟོག་པ་དང༌། བདག་ལ་སོགས་པའི་རྣམ་པར་རྟོག་པ་དང༌། རྣམ་པར་དག་པ་མ་སྐྱེས་པ་ལ་སོགས་པའི་རྣམ་པར་རྟོག་པའོ། །གཉིས་པར་ནི་འཛིན་པའི་རྣམ་པར་རྟོག་པ་དགུ་པོ་རྣམ་པར་བྱང་བ་ལ་དམིགས་པས་སྤང་སྟེ། དེ་ལ་འདི་ལྟ་སྟེ། རྣམ་པར་བྱང་བའི་ཡན་ལག་ཅན་ཕུང་པོ་དང༌། ཁམས་དང༌། སྐྱེ་མཆེད་དེ་རྟོག་པ་གསུམ་དང༌། དེ་རྣམས་ཉིད་སྐྱེ་བའི་རྣམ་པར་རྟོག་པ་དང༌། ནང་སྟོང་པ་ཉིད་ལ་སོགས་པའི་རྣམ་པར་རྟོག་པ་དང༌། ཕ་རོལ་ཏུ་ཕྱིན་པ་ལ་སོགས་པའི་རྣམ་པར་རྟོག་པ་དང༌། མཐོང་བའི་ལམ་གྱི་རྣམ་པར་རྟོག་པ་དང༌། བསྒོམ་པའི་ལམ་གྱི་རྣམ་པར་རྟོག་པ་དང༌། མི་སློབ་པའི་ལམ་གྱི་རྣམ་པར་རྟོག་པའོ། །གསུམ་པར་ནི་གང་ཟག་ལ་དམིགས་པའི་འཛིན་པ་པོའི་རྣམ་པར་རྟོག་པ་རྣམ་པ་དགུ་སྤང་སྟེ། འདི་ལྟ་སྟེ། རང་གི་རྒྱུད་ཀྱི་བདག་ཏུ་འཛིན་པ་ཞེས་བྱ་བའི་རྣམ་པར་རྟོག་པ་དང༌། བདག་གཅིག་པུ་ཉིད་དང༌། རྒྱུའི་བདག་དང༌། ལྟ་བ་པོའང་བདག་ཡིན་པ་དང༌། དེ་བཞིན་དུ་ཀུན་ནས་ཉོན་མོངས་པར་འཛིན་པ་དང༌། འདོད་ཆགས་དང་བྲལ་བར་འཛིན་པ་དང༌། མཐོང་བར་འཛིན་པ་དང༌། བསྒོམ་པར་འཛིན་པ་དང༌། དོན་བྱས་པ་ཉིད་འཛིན་པའི་རྣམ་པར་རྟོག་པའོ། །བཞི་པར་ནི་རྟག་པའི་སྐྱེས་བུ་ལ་གནས་པའི་འཛིན་པ་པོའི་རྣམ་པར་རྟོག་པ་གཉིས་པ་རྣམ་པ་དགུ་སྤང་སྟེ། དེ་ལ་ཕུང་པོ་དང༌། ཁམས་དང༌། སྐྱེ་མཆེད་ཉིད་ལ་འཛིན་པ་པོ་ཉིད་དུ་རྣམ་པར་རྟོག་པ་གསུམ་དང༌། རྟེན་ཅིང་འབྲེལ་བར་འབྱུང་བར་བརྟག་པའི་རྣམ་པར་རྟོག་པ་དང༌། རྣམ་པར་བྱང་བར་བརྟག་པའི་རྣམ་པར་རྟོག་པ་དང༌། མཐོང་བ་དང༌། བསྒོམ་པ་དང༌། ཁྱད་པར་དང༌། མི་སློབ་པའི་ལམ་དུ་བརྟག་པའི་རྣམ་པར་རྟོག་པ་བཞིའོ། །དེ་དག་ནི་སྦྱོར་བ་དང་ལྷན་ཅིག་ཐོབ་པའི་ཡེ་ཤེས་ཀྱི་མེའི་ཁྱད་པར་དུ་རྟོགས་པས་མེ་དང་འདྲ་བའི་སེམས་བསྐྱེད་པ་བཞི་པའོ། །གནས་སྐབས་འདིར་ནི་རྣལ་འབྱོར་པས་ལྷག་པར་མོས་པ་གཙོ་བོར་གྱུར་པ་ཉིད་དང༌། ཇི་སྐད་དུ་བཤད་པའི་ཡོན་ཏན་གྱི་གཞིར་གྱུར་པ་ཉིད་ཀྱིས་འདི་ནི་ཟག་པ་དང་བཅས་པའི་མོས་པས་སྤྱོད་པའི་ས་ཞེས་བྱ་བར་གནས་སོ། །དེ་ལྟར་གོང་ནས་གོང་དུ་ཡོན་ཏན་གྱི་གཞིར་གྱུར་པ་ཉིད་ཀྱིས་ཟག་པ་མེད་པ་ནི་ས་བཅུ་གཅིག་པ་ཡིན་པར་ཤེས་པར་བྱའོ། །དེ་ལས་ཀྱང་ནི་རྒྱུའི་གནས་སྐབས། །ཕ་རོལ་ཕྱིན་བཅུའི་བདག་ཉིད་ཅན། །དེ་ལ་དང་པོ་མཐོང་ལམ་ཉིད། །དེ་ལས་གཞན་བསྒོམ་བདག་ཉིད་ཅན། །སེམས་བསྐྱེད་པ་དང་པོ་ནི་མཐོང་བའི་ལམ་གྱི་རང་བཞིན་ཅན་ཡིན་པས། དེ་སྐྱེས་པའི་རྣལ་འབྱོར་པས་ཉོན་མོངས་པ་བརྒྱ་རྩ་བཅུ་གཉིས་པོ་སྤང་བར་འགྱུར་རོ། །དེ་ནི་འདི་ལྟ་སྟེ། འདོད་པའི་ཁམས་ཀྱི་ནི་སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་རེ་རེ་ཞིང་སྤང་བར་བྱ་བ་བཅུ་བཅུ་པོ་ཡོད་པས་ན་བཞི་བཅུའོ། །དེ་བཞིན་དུ་གཟུགས་དང་གཟུགས་མེད་པའི་ཁམས་ཀྱི་ཁོང་ཁྲོ་བ་བཞི་བཏོན་ན་བདུན་ཅུ་རྩ་གཉིས་སོ། །དེ་ལས་གཞན་པའི་ས་དགུ་པོ་ནི་བསྒོམ་པའི་བདག་ཉིད་ཅན་ཡིན་ཏེ། དེ་རྣམས་སུ་བསྒོམས་པས་སྤང་བར་བྱ་བ་ཉིད་བཅུ་དྲུག་སྤང་བ་ནི་འདི་ལྟ་སྟེ། རྣམ་པར་མི་རྟོག་པ་ལ་འཇིག་ཚོགས་ལ་ལྟ་བ་དང་མཐར་འཛིན་པར་ལྟ་བ་ནི་ལྷན་ཅིག་སྐྱེས་པ་དང༌། འདོད་ཆགས་དང༌། ཁོང་ཁྲོ་བ་དང་ང་རྒྱལ་དང༌། མ་རིག་པ་སྟེ། གོང་མའི་ཁོང་ཁྲོ་བ་ནི་མ་གཏོགས་སོ། །དེ་ཉོན་མོངས་པ་བརྒྱ་རྩ་བཅུ་གཉིས་པོ་སྤངས་པ་དང༌། འཛམ་བུའི་གླིང་གི་དབང་ཕྱུག་ཏུ་གྱུར་ཀྱང༌། ཇི་སྙེད་ལྟུང་བ་ཕྲ་མོ་རྣམས་ལ་ཤེས་བཞིན་དུ་གནས་པར་གྱུར་པར་མི་ནུས་པ་དེ་སྲིད་དུ་ནི་ས་དང་པོ་རབ་ཏུ་དགའ་བ་ཡིན་ནོ། །སེམས་བསྐྱེད་པ་འདིས་ནི་སེམས་ཅན་ཚད་མེད་པའི་སེམས་ཀྱི་རྒྱུད་ཚིམ་པར་མཛད་ནས་ཀུན་ཏུ་འཛིན་པར་སྤྱོད་པས་ན་གཏེར་ཆེན་པོ་དང་འདྲ་བ་ཡིན་ནོ། །ལྟུང་བ་ཕྲ་མོའི་དྲི་མ་སྤོང་བར་ནུས་པ་ཉིད་ཀྱིས་ན་ས་གཉིས་པ་དྲི་མ་མེད་པའོ། །དེ་ནི་ཐམས་ཅད་དུ་ཡོན་ཏན་རིན་པོ་ཆེ་རྣམས་དེ་ལས་འབྱུང་བར་བྱེད་པ་ཡིན་པས་ན་རྒྱ་མཚོ་དང༌། རིན་པོ་ཆེའི་འབྱུང་གནས་དང་འདྲའོ། །དེ་གླིང་བཞི་པའི་དབང་ཕྱུག་ཏུ་གྱུར་ཀྱང༌། ཇི་སྲིད་འཇིག་རྟེན་པ་ཐམས་ཅད་ཀྱིས་ཀྱང་ཏིང་ངེ་འཛིན་ལ་སྙོམས་པར་འཇུག་པར་མི་ནུས་པ་དེ་སྲིད་དུ་ནི་ས་གཉིས་པ་སྟེ། དེ་ནུས་ན་ནི་ཏིང་ངེ་འཛིན་གྱི་མཐུ་ཐོབ་པས་གསུམ་པ་འོད་བྱེད་པའི་ས་འོ། །དེ་ནི་མི་སྡུག་པའི་ཉེ་བར་འཚེ་བ་ཐམས་ཅད་ཀྱིས་མི་བསྐྱོད་པས་ན་རྒྱ་མཚོ་ཆེན་པོ་དང་འདྲའོ། །དེ་སུམ་ཅུ་རྩ་གསུམ་པའི་བདག་པོར་གྱུར་ཀྱང༌། ཇི་སྲིད་བྱང་ཆུབ་ཀྱི་ཕྱོགས་དང་གོམས་པར་གྱུར་པར་མི་ནུས་པ་དེ་སྲིད་དུ་ནི་ས་གསུམ་པ་སྟེ། དེ་ནུས་པར་གྱུར་ན་ནི་དེའི་མཐུས་ས་བཞི་པ་འོད་འཕྲོ་བ་ཡིན་ནོ། །དེ་ནི་ཡང་དག་པར་ཤེས་པ་ལ་བརྟན་པས་མི་ཕྱེད་པའི་ཕྱིར་རྡོ་རྗེ་དང་འདྲའོ། །དེ་འཐབ་བྲལ་གྱི་བདག་པོར་གྱུར་ཀྱང༌། ཇི་སྲིད་བདེན་པ་བསྒོམ་པར་མི་ནུས་པ་དེ་སྲིད་དུ་ནི་ས་བཞི་པ་སྟེ། དེ་ནུས་པར་གྱུར་ན་ནི་བདུད་ཐམས་ཅད་ཀྱིས་ཟིལ་གྱིས་མི་ནོན་པས་ན་ས་ལྔ་པ་སྦྱང་དཀའ་བའོ། །དེ་ནི་དམིགས་པ་ཐམས་ཅད་ཀྱི་རྣམ་པར་གཡེང་བས་བསྒུལ་བར་མི་ནུས་པས་ན་རི་བོ་ཉིད་དང་འདྲའོ། །དེ་དགའ་ལྡན་གྱི་བདག་པོར་གྱུར་ཀྱང༌། ཇི་སྲིད་མཚན་མ་མེད་པར་བསྒོམ་པ་ལྷུན་གྱིས་གྲུབ་པར་འཇུག་མི་ནུས་པ་དེ་སྲིད་དུ་ནི་ས་ལྔ་པ་སྟེ། དེ་ནུས་པར་གྱུར་ན་ནི་སངས་རྒྱས་ཆོས་ཐམས་ཅད་མངོན་དུ་གྱུར་པས་ན་དྲུག་པ་མངོན་དུ་གྱུར་པའི་སའོ། །དེ་ནི་སྒྲིབ་པ་གཉིས་ཀྱི་ནད་རབ་ཏུ་ཞི་བར་བྱེད་པས་ན་སྨན་ཆེན་པོ་དང་འདྲའོ། །དེ་འཕྲུལ་དགའི་ལྷའི་རྒྱལ་པོར་གྱུར་ཀྱང༌། ཇི་སྲིད་གླགས་སྐབས་མེད་པར་བསྒོམ་མི་ནུས་པ་དེ་སྲིད་དུ་ནི་ས་དྲུག་པ་སྟེ། དེ་ཡན་ཆད་ཀྱི་ཕ་རོལ་ཏུ་ཕྱིན་པ་བཞི་ནི་གང་གི་ཕྱིར་ཤེས་རབ་ཀྱི་རང་བཞིན་ཅན་ཡིན་པས། ཤེས་རབ་ཉིད་ཁྱད་པར་ཅན་གྱིས་བདག་གིར་འཇུག་པ་ནི་ཐབས་དང༌། སྨོན་ལམ་དང༌། སྟོབས་དང༌། ཡེ་ཤེས་སོ། །མཚན་མ་མེད་པར་བསྒོམ་པ་གླགས་སྐབས་མེད་པར་བསྒོམ་པ་ནུས་པར་གྱུར་པ་ན་ལམ་ལ་འབད་པ་མེད་པའི་ཐབས་དང་སྦྱོར་བས་ས་བདུན་པ་རིང་དུ་སོང་བ་ཡིན་ནོ། །དེ་ནི་གནས་སྐབས་ཐམས་ཅད་དུ་སེམས་ཅན་གྱི་དོན་ཡོངས་སུ་མི་སྤོང་བས་དགེ་བའི་བཤེས་གཉེན་དང་མཚུངས་སོ། །དེ་གཞན་འཕྲུལ་དབང་བྱེད་ཀྱི་བདག་པོར་གྱུར་ཀྱང༌། ཇི་སྲིད་ལྷུན་གྱིས་གྲུབ་པར་འཇུག་པར་མི་ནུས་པ་དེ་སྲིད་དུ་ནི་ས་བདུན་པ་སྟེ། དེ་ནུས་པར་གྱུར་ན་ནི་མཚན་མ་མེད་པར་ལྷུན་གྱིས་གྲུབ་པས་མི་གཡོ་བ་ཉིད་ཀྱིས་ན་ས་བརྒྱད་པ་མི་གཡོ་བའོ། །དེ་ནི་སྨོན་ལམ་ཇི་ལྟ་བའི་འབྲས་བུ་ཡིད་བཞིན་གྱི་ནོར་བུ་དང་འདྲའོ། །དེ་སྟོང་ཆུང་ངུའི་བདག་པོར་གྱུར་ཀྱང༌། ཇི་སྲིད་ངེས་པའི་ཚིག་ལ་སོགས་པའི་ཚིག་གིས་རྣམ་པ་ཐམས་ཅད་དུ་ཆོས་སྟོན་པར་མི་ནུས་པ་དེ་སྲིད་དུ་ནི་ས་བརྒྱད་པ་སྟེ། དེ་ནུས་པར་གྱུར་ན་ནི་ཆོས་སྟོན་པ་ལ་མཁས་པ་ཉིད་ཀྱིས་ན་ས་དགུ་པ་ལེགས་པའི་བློ་གྲོས་སོ། །དེ་ནི་གདུལ་བྱའི་སྐྱེ་བོ་ཡོངས་སུ་སྨིན་པར་བྱེད་པས་ན་ཉི་མ་དང་འདྲའོ། །དེ་སྟོང་གཉིས་པའི་བདག་པོ་ཚངས་པར་གྱུར་ཀྱང༌། ཇི་སྲིད་ཆོས་ཀྱི་ལོངས་སྤྱོད་ཡོངས་སུ་མ་རྫོགས་པས་སེམས་ཅན་རྣམས་ཡོངས་སུ་སྨིན་པར་མི་ནུས་པ་དེ་སྲིད་དུ་ནི་ས་དགུ་པ་སྟེ། དེ་ནུས་པར་གྱུར་ན་ནི་ཆོས་ཀྱི་ཆུའི་ཆར་འབེབས་པས་ས་བཅུ་པ་ཆོས་ཀྱི་སྤྲིན་ཡིན་ནོ། །དེ་ནི་གདུལ་བྱའི་སྐྱེ་བོ་རྣམས་ཀྱི་ཡིད་དགའ་བར་བྱེད་པའི་ཆོས་སྟོན་པར་བྱེད་པས་ན་དབྱངས་སྙན་པ་གླུ་དང་མཚུངས་སོ། །དེ་གནས་གཙང་མ་བ་རྣམས་ཀྱི་བདག་པོར་གྱུར་ཀྱང༌། ཇི་སྲིད་རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་བརྙེས་པར་མི་ནུས་པ་དེ་སྲིད་དུ་ནི་ས་བཅུ་པ་ཉིད་དོ། །དེ་ལ་འདི་ལྟར་རྣམ་པར་དཔྱད་པར་བྱ་སྟེ། དྲི་མ་མེད་པ་ལ་སོགས་པའི་ས་དགུ་པོ་ནི་བསྒོམ་པའི་ལམ་གྱི་བདག་ཉིད་ཅན་དེ། དེའི་སྤང་བར་བྱ་བ་ནི་བག་ལ་ཉལ་བ་བཅུ་དྲུག་ཡིན་ནོ། །ཞེས་བཤད་ན། དེ་ལྟ་ན་གལ་ཏེ་ས་དགུ་པོས་སྤང་བར་བྱ་ན། དེའི་ཚེ་ས་བཅུ་པའི་མདོ་དང་འགལ་བར་འགྱུར་ཏེ། དེ་ལ་ས་བརྒྱད་པར་རྣམ་པར་མི་རྟོག་པའི་ཡེ་ཤེས་ཀྱི་ཉི་མ་ཤར་བས་ཉོན་མོངས་པ་ཐམས་ཅད་མུན་པ་དང་འདྲ་བར་སྤོང་བར་འགྱུར་རོ། །ཞེས་གསུངས་ལ། དེ་ནི་ཁམས་གསུམ་པའི་ཆགས་པ་དང་བྲལ་བའི་དབང་དུ་མཛད་ནས་གསུངས་པས། དེ་ཉིད་འདིའི་མྱ་ངན་ལས་འདའ་བར་འགྱུར་རོ། །འདོད་ཆགས་དང་མ་བྲལ་བར་མྱ་ངན་ལས་འདས་པར་བཏགས་པ་ནི་མེད་པའི་ཕྱིར་རོ། །འོན་ཏེ་སྤངས་པ་ཡིན་ན་ཉོན་མོངས་པ་རྣམས་ཇི་ལྟར་ངེས་པར་མ་བསྲེགས་ཞེས་བྱ་བ་ལ་སོགས་པ་དང༌། ཡང་འཁོར་བ་འགག་པར་གྱུར་ན། ཇི་ལྟར་སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་མ་གྱུར་ཅེ་ན། འདིར་བརྗོད་པར་བྱ་སྟེ། འགགས་སུ་ཟིན་ཀྱང་དབང་བཅུ་ཐོབ་པས་དེ་ཡིད་ཀྱི་རང་བཞིན་གྱི་ལུས་ཀྱིས་སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་བྱེད་པ་ལ་འགལ་བ་མེད་དོ། །ངེས་པར་མ་བསྲེགས་པ་ཞེས་བྱ་བ་ལ་སོགས་པའང་བག་ཆགས་ཀྱི་དབང་དུ་མཛད་ནས་གསུངས་པ་ཡིན་ན། འཁོར་བ་འགགས་ནས་མྱ་ངན་ལས་འདས་པ་ཉན་ཐོས་བཞིན་དུ་ཇི་ལྟར་མི་འགྱུར་ཏེ། འདི་དག་ནི་ཡ་མ་བརླའི་ཚིག་ཏུ་ཟད་དོ། །དེའང༌། ཉེས་པ་བག་ཆགས་བཅས་པ་ནི། །སྐྱོབ་པ་གཅིག་པུ་ལ་མི་མངའ། །ཞེས་བཤད་པ་ཡིན་ནོ། །དེ་ནས། ཀུན་ཏུ་བཟང་པོ་ཞེས་བྱ་བ། །ཡེ་ཤེས་ལྔ་ཡི་རང་བཞིན་ཅན། །སྐུ་གསུམ་གྱི་ནི་ངོ་བོ་ཉིད། །རྣམ་པ་ཐམས་ཅད་མཁྱེན་རང་བཞིན། །ཡང་གང་གི་ཚེ་ཤེས་རབ་དང་ཐབས་ཀྱི་བདག་ཉིད་ཅན་གྱི་དེ་ཁོ་ན་ཉིད་ལ་བསླབས་པས་རྣམ་པ་ཐམས་ཅད་མཁྱེན་པ་ཉིད་སྐྱེད་པར་ནུས་པ་དེའི་ཚེ་ཡེ་ཤེས་ལྔའི་ངོ་བོ་སྐུ་གསུམ་གྱི་བདག་ཉིད་ཅན་ཀུན་ཏུ་བཟང་པོ་ཞེས་བྱ་བའི་སངས་རྒྱས་ཀྱི་སར་རྣམ་པར་གཞག་གོ །དེ་ལ་ཆོས་ཀྱི་དབྱིངས་ཀྱི་ཡེ་ཤེས་དང༌། གང་ཡང་ཀུན་གཞིའི་རྣམ་པར་ཤེས་པ་རྣམ་པ་ཐམས་ཅད་དུ་རྣམ་པར་དག་པས་མེ་ལོང་ལྟ་བུའི་ཡེ་ཤེས་ཉིད་དུ་ཡོངས་སུ་གྱུར་པ་སྟེ། གཉིས་པོ་དག་ནི་ཆོས་ཀྱི་སྐུའོ། །དེའང༌། གང་ཡང་ཀུན་གཞིའི་རྣམ་ཤེས་ནི། །མེ་ལོང་ལྟ་བུའི་ཡེ་ཤེས་གྱུར། །དེ་ཡང་ཆོས་དབྱིངས་ཡེ་ཤེས་ཀྱི། །ངོ་བོར་ལ་ལར་འདོད་པ་ཡིན། །ཞེས་བཤད་པ་ཡིན་ནོ། །དེ་ཉིད་ཀྱིས་ན་དེ་གཉིས་ཀྱི་ངོ་བོ་ནི་བཅོམ་ལྡན་འདས་རྣམ་པར་སྣང་མཛད་དང་མི་བསྐྱོད་པ་ཉིད་དེར་བདག་པོ་ཉིད་ཡིན་ནོ། །སྤྲུལ་པའི་འཁོར་ལོ་མ་ལུས་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཉིད་ལ་རབ་ཏུ་འཇུག་པ་ཡིན་ནོ། །མཉམ་པ་ཉིད་དང་སོ་སོར་རྟོག་པའི་ཡེ་ཤེས་ཀྱི་བདག་ཉིད་ཅན་ནི། །དེའང༌། ཉོན་མོངས་ཅན་ཡིད་གནས་གྱུར་པ། །མཉམ་ཉིད་ཡེ་ཤེས་ཡིན་པར་བཤད། །ཡིད་ཀྱི་རྣམ་ཤེས་ཉིད་གང་ཡིན། །སོ་སོར་རྟོག་བྱེད་ཡེ་ཤེས་སོ། །ཆོས་ཀྱི་ལོངས་སྤྱོད་སྟོན་པ་དང༌། །བྱང་ཆུབ་སེམས་དཔའ་ཆེན་པོ་ཡང༌། །ཆོས་ཀྱི་ལོངས་སྤྱོད་རྫོགས་ཉིད་ཀྱིས། །དེ་གཉིས་ལོངས་སྤྱོད་རྫོགས་སྐུ་ཉིད། །ཅེས་བཤད་པ་ཡིན་ནོ། །དེ་ཉིད་ཀྱིས་ན་དེ་དག་གི་ངོ་བོ་ཉིད་བཅོམ་ལྡན་འདས་རིན་ཆེན་འབྱུང་ལྡན་དང་འོད་དཔག་ཏུ་མེད་པ་གཉིས་ནི་ཆོས་ཀྱི་ལོངས་སྤྱོད་རྫོགས་པའི་ངོ་བོ་ཉིད་དོ། །བྱ་བ་གྲུབ་པའི་ཡེ་ཤེས་ཀྱི་བདག་ཉིད་ཅན་ནི་སྤྲུལ་པའི་སྐུ་སྟེ། དེའང༌། གང་ཞིག་དབང་པོ་ལྔ་རྣམས་ཤེས། །དེ་ནི་དོན་ཀུན་ཡོངས་རྫོགས་པས། །སེམས་ཅན་ཀུན་གྱི་དོན་ཐོབ་པའི། །བྱ་གྲུབ་ཡེ་ཤེས་སྣོད་ཉིད་དོ། །དེ་ཡང་ཀུན་ཏུ་དུས་ཀུན་ཏུ། །ཇི་བཞིན་དུས་སུ་བསམ་པ་བཞིན། །སྤྲུལ་པ་ཀུན་གྱི་རྒྱུར་གྱུར་པས། །སངས་རྒྱས་རྣམས་ཀྱི་སྤྲུལ་སྐུ་ཡིན། །ཞེས་བཤད་པ་ཡིན་ནོ། །དེ་བས་ན་དེའི་ངོ་བོ་བཅོམ་ལྡན་འདས་དོན་ཡོད་གྲུབ་པ་ནི་མངོན་པར་མཐོ་བ་དང་ངེས་པར་ལེགས་པར་གྲུབ་པའི་སྤྲུལ་པའི་ཡན་ལག་ཅན་ཡིན་ནོ། །དེར་ནི་སེམས་བསྐྱེད་རྣམ་པ་བརྒྱད། །གཞན་དོན་གཅིག་པུར་དགོངས་པ་ཡིན། །རྟོག་མི་མངའ་ཡང་འཕེན་ཤུགས་ཀྱིས། །ཐུབ་པའི་འཇུག་པའི་ཆོས་ཉིད་ཡིན། །དེའང་མངོན་པར་ཤེས་པ་དང་ལྷན་ཅིག་པར་གཏོགས་པ་ནི་མཐུ་ཐོགས་པ་མེད་པར་མངའ་བ་ཉིད་ཀྱིས་གཞན་གྱི་དོན་ལྷུར་མཛད་པས་རྒྱལ་པོ་ཆེན་པོ་དང་འདྲའོ། །བསོད་ནམས་དང་ཡེ་ཤེས་དང་ལྷན་ཅིག་པར་གཏོགས་པ་ནི་མཛོད་དང་འདྲ་བས་མཛོད་ཀྱི་ཁང་པ་དང་འདྲའོ། །བྱང་ཆུབ་ཀྱི་ཕྱོགས་ཀྱི་ཆོས་དང་ལྷན་ཅིག་པར་གཏོགས་པ་ནི་འཕགས་པ་ཐམས་ཅད་བཞུད་ཅིང་རྗེས་སུ་འགྲོ་བ་ཡིན་པས་ལམ་པོ་ཆེ་དང་འདྲའོ། །ཞི་གནས་དང་ལྷག་མཐོང་དང་ལྷན་ཅིག་པར་གཏོགས་པ་ནི་འཁོར་བ་དང་མྱ་ངན་ལས་འདས་པར་མི་ལྷུང་བར་བདེ་བར་འདེགས་པས་བཞོན་པ་དང་འདྲའོ། །གཟུངས་དང་སྤོབས་པ་དང་ལྷན་ཅིག་པར་གཏོགས་པ་ནི་བསྟན་པ་མཐའ་ཡས་པ་དེ་ཉེ་བར་འབྱེད་པས་བཀོད་མ་དང་འདྲའོ། །ཆོས་ཀྱི་སྦྱིན་པ་དང་ལྷན་ཅིག་པར་གཏོགས་པ་ནི་ཐར་པ་འདོད་པ་རྣམས་ཀྱིས་ཐོས་ན་དགའ་བ་ཡིན་པས་ཀུན་ཏུ་དགའ་བའི་སྒྲ་དང་མཚུངས་སོ། །བསྒྲོད་པ་གཅིག་པའི་ལམ་དང་ལྷན་ཅིག་པར་གཏོགས་པ་ནི་ཐམས་ཅད་ཀྱི་རྒྱུད་གཅིག་པུ་ཡིན་པའི་ཕྱིར་དང༌། རང་གི་ངང་གིས་འཇུག་པ་ཉིད་ཀྱིས་ན་ཆུ་བོའི་རྒྱུན་དང་འདྲའོ། །ཆོས་ཀྱི་སྐུ་དང་ལྷན་ཅིག་པར་གཏོགས་པ་ནི་དོན་གྱི་བྱ་བ་ཐམས་ཅད་ནི་དེ་ལ་རག་ལས་པའི་ཕྱིར་སྤྲིན་དང་འདྲའོ། །གཞན་དག་ན་རེ། སེམས་བསྐྱེད་པ་བརྒྱད་པོ་འདི་དག་ནི་མ་ངེས་པའི་ཚུལ་ཅན་ཡིན་ནོ། །ཞེས་ཟེར་རོ། །དེ་ལྟར་ཞི་གནས་རྣམ་བསྒོམས་ཤེས་རབ་རྣམ་པར་དཔྱོད་པ་དང༌། །དེ་དང་རྗེས་མཐུན་དེ་གཉིས་ཀྱིས་ནི་ཡེ་ཤེས་བསྐྱེད་ནས་སུ། །མ་ཚང་མེད་པར་ཐབས་དེ་བསྟེན་ལ་ངེས་པའི་བདག་ཉིད་ཅན། །གང་ཡིན་རྣལ་འབྱོར་པ་དེ་ཀུན་ཀྱང་དབང་པོ་མཆོག་ཏུ་འགྱུར། །དེ་བས་དེ་ནི་མོས་སྤྱོད་ལས། །སྔ་མ་ཉིད་དུ་མི་ལྡོག་པར། །ཤེས་རབ་ཕ་རོལ་ཕྱིན་སོགས་སུ། །རྫོགས་པའི་སངས་རྒྱས་ཀུན་གྱིས་བརྩིས། །ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་དབང་པོ་མཆོག་གི་མན་ངག་བསྟན་པའོ། །འདི་དག་ཐམས་ཅད་ཡོངས་རྫོགས་པར། །དབང་འབྲིང་གིས་ཀྱང་བསྒོམ་པར་བྱ། །ཤེས་རབ་བསྐྱེད་ནས་དེ་ནས་ནི། །དེ་དག་ཚུལ་མཐུན་སྦྱིན་སོགས་སྤྱད། །དབང་པོ་འབྲིང་པོ་རྣམས་ཀྱིས་ཀྱང་ཇི་སྐད་དུ་བཤད་པའི་ཞི་གནས་རྣམ་པར་བསྒོམས་ལ། ཤེས་རབ་ཀྱིས་ཀྱང་དོན་རྣམ་པར་དཔྱད་དེ། དེ་ཉིད་ཀྱིས་ཤེས་རབ་རྣམ་པར་བསྐྱེད་ལ། དེ་དང་རྗེས་སུ་མཐུན་པའི་ཐབས་ལ་བསླབ་པར་བྱའོ། །དེ་རྣམས་སྐྱེ་མཆེད་རྣམ་པ་ཡིས། །དོན་ཀུན་དམིགས་པར་རྒྱལ་བ་རྣམས། །བཞེད་ཀྱི་ཞི་གནས་བསྐྱེད་པ་ལས། །ཁམས་སོགས་དབྱེ་བ་མ་ཡིན་ནོ། །ཡང་དེ་རྣམས་སྐྱེ་མཆེད་ཀྱི་རྣམ་པ་ཉིད་ཀྱིས་དོན་ཐམས་ཅད་ལ་ཡང་དག་པར་དམིགས་ཏེ་ཞི་གནས་སྐྱེད་པར་བྱེད་པ་མ་ཡིན་ནོ། །རྒྱལ་བའི་སྲས་དེ་ཇི་སྲིད་དུ། །དང་པོའི་སར་ནི་མ་ཞུགས་ལ། །དེ་ཉིད་ངེས་གྱུར་དེ་སྲིད་དུ། །མི་ལྡོག་ཉིད་ཀྱང་མ་ཡིན་ནོ། །གང་གི་ཕྱིར་དེ་རྣམས་ཀྱིས་ཞི་གནས་དང་ལྷག་མཐོང་དག་གིས་དེ་ཁོ་ན་ཉིད་བསྐྱེད་དུ་ཟིན་ཀྱང༌། ཇི་སྲིད་རབ་ཏུ་དགའ་བའི་ས་མ་ཐོབ་པ་དེ་སྲིད་དུ་རྡོ་རྗེ་ལྟ་བུའི་དེ་ཁོ་ན་ཉིད་ཡིད་ལ་བྱེད་པ་མེད་པས་ཕྱིར་མི་ལྡོག་པ་མ་ཡིན་ཞིང༌། རང་གི་ལམ་ལ་མངོན་པར་བརྩོན་པར་གྱུར་པའང་མ་ཡིན་ནོ། །ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་དབང་པོ་བར་མའི་མན་ངག་བསྟན་པའོ། །དབང་པོ་ཐ་མ་ཞི་གནས་བསྐྱེད། །གཟུགས་དང་གཟུགས་མེད་དབྱེ་བས་སམ། །ཕུང་པོ་ཡི་ནི་དབྱེ་བ་ཡིས། །དོན་ཀུན་དམིགས་པ་གསལ་བར་འདོད། །དབང་པོ་ཐ་མ་བས་ཀྱང་དེ་བཞིན་དུ་ཐམས་ཅད་བསྒོམ་ཞིང་བསྙེན་པར་བྱ་མོད་ཀྱི། འོན་ཀྱང་དེ་རྣམས་ཕུང་པོ་དང༌། ཁམས་དང༌། སྐྱེ་མཆེད་ཀྱི་དབྱེ་བ་རྣམ་པར་སྤངས་ནས། གཟུགས་ཅན་དང་གཟུགས་ཅན་མ་ཡིན་པའི་དབྱེ་བ་ཉིད་ཀྱིས་དོན་ཐམས་ཅད་ལ་དམིགས་པར་བཤད་དོ། །དེ་ཉིད་ལ་ནི་ངེས་རྒྱུ་ཅན། །ཇི་སྲིད་རིང་དུ་ཡོང་མ་ཞུགས། །དེ་སྲིད་དེར་ནི་ཕྱིར་མི་ལྡོག །མ་ཡིན་ཞེས་ནི་རྒྱལ་བས་གསུངས། །དྲིས་སོ་སོའི་སྐྱེ་བོར་གྱུར་ཀྱང་ཞི་གནས་དང་ལྷག་མཐོང་དག་གིས་ཡང་དག་པའི་ཡེ་ཤེས་བསྐྱེད་པ་དེ་ཇི་ལྟར་ན་མ་ངེས་པ་ཡིན་ནོ། །ཡང་བླ་ན་མེད་པའི་དེ་ཁོ་ན་ཉིད་མངོན་སུམ་དུ་བྱས་སུ་ཟིན་ཀྱང༌། ཇི་ལྟ་ན་ངེས་པ་ཙམ་མེད་པས་ཕྱིར་མི་ལྡོག་པར་རྟོགས། འདོད་ཆགས་དང་བྲལ་བའི་ལམ་གྱིས་འབྲས་བུ་ཐོབ་པ་དག་ཀྱང་འབྲས་བུ་དེ་ལས་ཉམས་པས་དེ་ཉིད་མེད་པར་བྱེད་པ་ཡིན་ནོ། །དེའང༌། ཤི་ནས་འབྲས་བུ་མི་ཉམས་སོ། །ཞེས་བཤད་པ་ཡིན་ནོ་ཞེ་ན། འདིར་བརྗོད་པར་བྱ་སྟེ། དེ་ཁོ་ན་ཉིད་མངོན་སུམ་དུ་མ་བྱས་པ་ནི་གང་ལའང་ཡོད་པ་མ་ཡིན་གྱི། དེ་ཁོ་ན་ཉིད་ལས་གོ་ལྡོག་པ་མ་ངེས་པ་ཙམ་ཉིད་ནི་འཁོར་བ་པ་ཞེས་བྱའོ། དེ་བས་ན་ཞི་གནས་དང་ལྷག་མཐོང་གཉིས་ཡང་དག་པའི་ཡེ་ཤེས་བསྐྱེད་པ་ལ་དེ་དང་རྗེས་སུ་མཐུན་པར་སྤྱོད་པ་ཡིན་ནོ། །དྲིས་པ། གལ་ཏེ་ཐམས་ཅད་ཐམས་ཅད་དུ་དེ་ཁོ་ན་ཉིད་མངོན་སུམ་དུ་བྱེད་པ་ཡིན་ན། ཡང་དག་པའི་ཡེ་ཤེས་བསྐྱེད་པ་འདི་གང་ཞིག་ཡིན། དེ་ནི་གང་འདིར་དེ་དང་རྗེས་སུ་མཐུན་པར་སྤྱོད་པར་བྱེད་པ་རྣམས་ཡིན་ནོ། །དེ་དེ་ལྟར་ཡིན་ན་ངེས་པར་ཡིན་མོད། དེ་ལྟ་མ་ཡིན་ཏེ། བརྟན་པར་གྱུར་པས་རྡོ་རྗེ་ལྟ་བུའི་ཏིང་ངེ་འཛིན་ཉིད་ཡིན་པར་ངེས་པར་ཡིན་ནོ། །དེ་ལྟར་ན་ངེས་པར་འབྱེད་པའི་ཆ་ལས་འབྱུང་བ་ཇི་ལྟར་འབྱུང་ཞེ་ན། དེ་ཙམ་ཉིད་ནས་དེ་ཁོ་ན་ཉིད་ལ་མོས་ཤིང་མོས་པ་ལས་འབྱུང་ངོ༌། །ཞེས་དེ་ཁོ་ན་ཉིད་སྨྲ་བ་རྣམས་འདོད་དོ། །དེའང་ཕྱིར་མི་ལྡོག་པར་རྟོགས་པར་ཇི་ལྟར་འགྱུར་ཞེས་གང་སྨྲ་བ་དེ་ནི་རྡོ་རྗེ་ལྟ་བུའི་སེམས་མེད་པ་ཉིད་ཡིན་ནོ་ཞེས་ཁོ་བོ་ཅག་གི་བླ་མས་བཤད་པ་ཡིན་ནོ། །ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་དབང་པོ་ཐ་མའི་མན་ངག་བསྟན་པའོ། །འཕོ་མེད་བྱང་ཆུབ་ལ་བརྟེན་ཤིན་ཏུ་གསལ་བར་བཤད་འདི་ལས། །འདི་ནི་འགའ་ཞིག་དེ་ཉིད་རབ་མྱུར་ཡང་དག་མིན་བརྟེན་པ། །དེ་ལ་ཆེ་འབྲིང་ཐ་མའི་ལམ་གཞན་དག་ཀྱང་མ་ཡིན་པ། །དེ་ལས་གཞན་པ་གང་གིས་མྱུར་འགྱུར་བདག་གིས་བཤད་པར་བྱ། །མངོན་སུམ་མ་ཡིན་ཡེ་ཤེས་དང༌། །ལས་ཀྱི་ཕྱག་རྒྱ་སོགས་རིམ་གྱིས། །སྒྲོ་བཏགས་ཀུན་དང་རྣམ་བྲལ་བའི། །དེ་ཉིད་བསྒོམ་པར་མི་ནུས་པ། །དེ་ཕྱིར་དང་པོར་རྒྱལ་བས་ནི། །དེ་ཉིད་རབ་ཏུ་གསལ་བ་དང༌། །ཉོན་མོངས་པ་ཡི་རྒྱུ་དང་ནི། །སྒྲོ་བཏགས་རྣམས་ནི་སྤང་བར་གསུངས། །གང་ཞིག་གིས་ཇི་སྐད་དུ་བཤད་པའི་རྣམ་པ་དྲུག་གིས་དེ་ཁོ་ན་ཉིད་བསྐྱེད་པར་མི་ནུས་པ་དེ་རྣམས་ཀྱི་ཕྱིར་དེ་ཁོ་ན་ཉིད་དེ་ཉིད་འདོད་ཆགས་ལ་སོགས་པ་སྐྱེད་པའི་རྒྱུའི་སྒྲོ་བཏགས་པ་ཅུང་ཟད་ལས་ལྡོག་པ་བསྒོམ་པར་བྱ་བའི་ཕྱིར་སངས་རྒྱས་བཅོམ་ལྡན་འདས་ཀྱིས་ཆོས་མངོན་པར་གསུངས་པ་ཡིན་ནོ། །དེའང༌། བདེ་སོགས་སྒྲོ་བཏགས་ལས་གྲོལ་བ། །སྡུག་བསྔལ་བདེན་སོགས་མིང་ཉིད་དུ། །རྫོགས་པའི་སངས་རྒྱས་ཀྱིས་བསྟན་ཅིང༌། །དེ་ཉིད་ཁོ་ནས་ལྷག་པར་བརྟག །དེ་ལ་རྟག་པ་དང༌། བདེ་བ་དང༌། བདག་དང་བདག་གིར་སྒྲོ་བཏགས་པ་ལས་བཟློག་པར་བྱ་བའི་ཕྱིར་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའི་རྣམ་པར་བསྒོམ་པ་ནི་དེ་ཁོ་ན་ཉིད་དེ་ཉིད་ལ་སྡུག་བསྔལ་གྱི་བདེན་པ་ཞེས་བྱ་བར་བཏགས་པའོ། །དེ་ནས་འདོད་པའི་དབང་ཕྱུག་ལ་སོགས་པའི་རྒྱུ་མེད་པས་ན་ཆོས་ཐམས་ཅད་ནི་རྒྱུ་མེད་པའོ། །དུས་ལ་སོགས་པ་ནི་སེམས་མེད་ཅིང་རྟག་པའི་དངོས་པོའི་དོན་གྱི་རྒྱུ་ཅན་ཡིན་པའི་ཕྱིར་རྒྱུ་གཅིག་པ་དང༌། གཙོ་བོ་ཚངས་པ་ལ་སོགས་པའི་རྒྱུ་ཅན་ཡིན་པས་ན་དབང་པོ་འགྱུར་བའི་རྒྱུ་ཅན་ནོ། །དབང་ཕྱུག་ལ་སོགས་པའི་རྒྱུ་ཅན་ཡིན་པས་ན་བློ་དང་ལྡན་པའི་རྒྱུ་ཅན་ནོ། །ཞེས་བྱ་བ་དེའི་གཉེན་པོར་རྒྱུ་དང༌། ཀུན་འབྱུང་བ་དང༌། རབ་ཏུ་སྐྱེ་བ་དང༌། རྐྱེན་ཞེས་བྱ་བ་རབ་ཏུ་ལྡོག་པ་བཞིས་བསྟན་ཏེ། དེ་རྣམས་བསྒོམ་པ་ན་ཀུན་འབྱུང་གི་བདེན་པ་ཞེས་བྱ་བར་བཏགས་སོ། །ཐར་པ་མེད་དོ་ཞེས་བྱ་བ་དང༌། ཐར་པ་ནི་སྡུག་བསྔལ་བའོ་ཞེས་བྱ་བ་དང༌། བསམ་གཏན་གྱི་བདེ་བ་ཉིད་ཀྱང་ནི་མ་ཡིན་ནོ་ཞེས་བྱ་བ་དང༌། གྲོལ་བ་རྣམས་ཀྱང་སླར་འཁོར་བར་ལྟུང་བར་འགྱུར་རོ། །ཞེས་བྱ་བའི་གཉེན་པོར་འགོག་པ་ཉིད་དང༌། ཞི་བ་ཉིད་དང༌། གྱ་ནོམ་པ་ཉིད་དང༌། ངེས་པར་འབྱུང་བ་ཉིད་ཅེས་བྱ་བ་ལྡོག་པ་རྣམ་པ་བཞིས་བསྟན་ཏེ། དེ་རྣམས་བསྒོམ་པ་ན་འགོག་པའི་བདེན་པ་ཞེས་བྱ་བར་བཏགས་སོ། །མྱ་ངན་ལས་འདས་པ་མ་མཐོང་བས་སྔོན་པོ་ལ་སོགས་པ་ལ་ཐ་དད་པ་དང༌། དེ་བཞིན་དུ་བདག་ཡོད་པས་མཚན་ཉིད་ཅན་གྱི་ལམ་མེད་པ་དང༌། འདི་ནི་ལམ་ངན་པ་སྟེ། ལམ་མེད་པ་དང་སླར་མི་ལྡོག་པའི་ལམ་མ་ཡིན་ནོ། །ཞེས་བྱ་བའི་གཉེན་པོར་ལམ་དང༌། རིག་པ་ཉིད་དང༌། སྒྲུབ་པ་ཉིད་དང༌། ངེས་པར་འབྱིན་པ་ཉིད་ཅེས་བྱ་བ་ལྡོག་པ་རྣམ་པ་བཞིས་བསྟན་ཏེ། དེ་རྣམས་བསྒོམ་པ་ན་ལམ་གྱི་བདེན་པ་ཞེས་བྱ་བར་བཏགས་སོ། །སྔོན་པོ་ལ་སོགས་པ་ལས་ཐ་དད་པར་ཐར་པ་མྱ་ངན་ལས་འདས་པ་མ་མཐོང་བའི་ཕྱིར་རོ། །དེ་ལྟ་ན་དེ་ཁོ་ན་ཉིད་དུ་དབྱེར་མེད་པའི་རང་བཞིན་ཅན་ཡིན་ནའང་ལྡོག་པ་ཙམ་ཉིད་ཀྱི་དབྱེ་བས་བྱིས་པ་རྣམས་ལ་སྡུག་བསྔལ་ལ་སོགས་པའི་བདེན་པའི་དབྱེ་བས་བསྟན་པ་ཡིན་ནོ། །ཡང་མི་རྟག་པ་ལ་སོགས་པའི་རྣམ་པས་དབྱེ་བ་རྣམ་པ་བཅུ་དྲུག་ཏུའང་བསྟན་ཏོ། །དེ་བསྒོམ་པ་ནི་གང་ཡིན་པ། །མངོན་པར་བྱང་བ་མཆོག་གིས་བསྟན། །མདོར་བསྡུས་མཛོད་ལས་སློབ་དཔོན་ནི། །དབྱིག་གཉེན་གྱིས་ཀྱང་དེ་བཤད་དོ། །དེ་བས་དེ་ནི་བསྒོམ་འདོད་པས། །དེ་དག་ལས་འདི་ཤེས་པར་བྱ། །སྦྱོར་བ་མཐོང་བ་ལ་སློབ་ལམ། །སློབ་པའི་དབྱེ་བ་རྣམ་པ་བཞི། །གལ་ཏེ་དེ་ལྟར་ཡིན་དུ་ཟིན་ཀྱང༌། ཆོས་མངོན་པའི་མཛོད་ལས་བཤད་པ་དབང་པོ་ཐ་མ་དང༌། བར་མ་དང༌། རབ་ཀྱི་དབྱེ་བས་ཕྱེ་བ་སུམ་ཆར་གྱིས་ཀྱང་ཅུང་ཟད་ཅིག་འདིར་བཤད་པར་བྱའོ། །དེ་ལ་རེ་ཞིག་དང་པོར་རྣལ་འབྱོར་པས་སོ་སོར་ཐར་པའི་སྡོམ་པ་བླངས་པས་ཚུལ་ཁྲིམས་ལ་གནས་པར་བྱ་སྟེ། ཚུལ་ཁྲིམས་ས་ལྟར་ཡོན་ཏན་ནི། །མ་ལུས་ས་བོན་རྟེན་འགྱུར་གྱི། །ཞེས་ཤེས་པར་བྱས་ལ། དེ་རྣམ་པར་དག་པར་བྱས་ཏེ་བསྲུང་བ་ལ་འབད་པར་བྱའོ། །དེ་ནས་འཕགས་པའི་བདེན་པ་བཞི་དང་རྗེས་སུ་མཐུན་པའི་བསྟན་བཅོས་མཉན་པ་དང་དཔྱད་པ་དག་གིས་ཐོས་པ་དང་བསམ་པའི་རང་བཞིན་ཅན་གྱིས་ཤེས་རབ་བསྐྱེད་ལ་སྒོམ་པ་ལ་རབ་ཏུ་སྦྱར་བར་བྱའོ། །དེའང༌། ཚུལ་གནས་ཐོས་དང་བསམ་ལྡན་པ། །སྒོམ་པ་ལ་ནི་རབ་སྦྱར་བྱ། །ཞེས་བཤད་པ་ཡིན་ནོ། །དེ་ནས་སྒོམ་པ་ལ་སྦྱོར་བའི་དུས་སུ་དམ་པ་མ་ཡིན་པ་དང་འདྲེས་པ་དང༌། རྣམ་པར་རྟོག་པ་ཡོངས་སུ་སྤངས་བས་ལུས་དང་སེམས་ཉེ་བར་སྡུད་པར་འགྱུར་རོ། །དེ་ལྟར་ལུས་དང་སེམས་ཉེ་བར་སྡུད་པས་ཆོག་ཤེས་པ་དང་འདོད་པ་ཆུང་བར་འགྱུར་གྱི། འདོད་པ་ཆེ་བ་དང་ཆོག་མི་ཤེས་པ་རྣམས་ནི་མ་ཡིན་ནོ། །དེའང་འདོད་པ་ཆེ་བ་དང་ཆོག་མི་ཤེས་པ་ལས་ཉེ་བར་སྡུད་པ་གཉིས་དང་ལྡན་པར་མི་འགྱུར་རོ། །དེའང་འདོད་ཆགས་ལ་སྤྱོད་པ་དང༌། རྣམ་པར་རྟོག་པ་ལ་སྤྱོད་པ་རྣམ་པ་གཉིས་ཡོད་དོ། །དེ་འདོད་ཆགས་ལ་སྤྱོད་པས་ནི་དང་པོར་སེམས་མཉམ་པར་བཞག་པར་བྱ་བའི་ཕྱིར་མི་གཙང་བར་བསྒོམ་པར་བྱའོ། །རྣམ་པར་རྟོག་པ་ལ་སྤྱོད་པས་ནི་དབུགས་རྔུབ་པ་དང་འབྱུང་བ་རྗེས་སུ་དྲན་པར་བསྒོམ་པར་བྱའོ། །དེ་ཡང་དེ་ལ་འཇུག་པ་མི་གཙང་བའམ། །དབུགས་འབྱུང་བ་དང་རྔུབ་པ་དྲན་པས་སོ། །ཞེས་བཤད་པ་ཡིན་ནོ། །དེ་ནས་ཞི་གནས་ཐོབ་པར་གྱུར་ནས་ནི་ལུས་དང༌། ཚོར་བ་དང༌། སེམས་དང༌། ཆོས་རྗེས་སུ་དྲན་པ་སྟེ། རྗེས་སུ་དྲན་པ་བཞི་བསྒོམ་པར་བྱའོ། །དེ་རྣམས་ཀྱི་བསྒོམ་པ་ནི་རང་དང་སྤྱིའི་མཚན་ཉིད་ལ་ཡོངས་སུ་བརྟག་པའོ། །དེ་ལ་རང་གི་མཚན་ཉིད་ནི་གཟུགས་གཟུགས་སུ་རུང་བ་ཞེས་བྱ་བ་ལ་སོགས་པའོ། །སྤྱིའི་མཚན་ཉིད་ནི་སྟོང་པ་དང་བདག་མེད་པ་ཞེས་བྱ་བ་ལ་སོགས་པའོ། །དེའང༌། ཞི་གནས་ཐོབ་པར་གྱུར་ནས་ནི། །ལུས་དང་ཚོར་བ་སེམས་ཆོས་ཀྱིས། །མཚན་ཉིད་གཉིས་ནི་ཡོངས་བརྟགས་པས། །དྲན་པ་ཉེར་གཞག་བསྒོམ་པར་བྱ། །ཞེས་བྱ་བར་བཤད་པ་ཡིན་ནོ། །དེ་ལྟར་མི་གཙང་བ་དང༌། དབུགས་འབྱུང་བ་དང་རྔུབ་པ་རྗེས་སུ་དྲན་པའི་སྦྱོར་བ་ལ་བསླབས་པས། རང་གི་མཚན་ཉིད་ཀྱི་རིག་པ་དང་ལྡན་པ་དག་འདི་རྗེས་སུ་དྲན་པ་ན་འཇུག་པར་འགྱུར་ཏེ། དེའང་མི་གཙང་བ་ལ་གཙང་བར་འདུ་ཤེས་པའི་ཕྱིན་ཅི་ལོག་པའི་གཉེན་པོ་ཡིན་ནོ། །དེ་ནས་ཚོར་བ་རྗེས་སུ་དྲན་པ་ལ་སྟེ། དེའང་སྡུག་བསྔལ་ལ་བདེ་བར་ཕྱིན་ཅི་ལོག་པའི་གཉེན་པོ་ཡིན་ནོ། །དེ་ནས་ཀྱང་སེམས་རྗེས་སུ་དྲན་པ་ལ་སྟེ། དེའང་མི་རྟག་པ་ལ་རྟག་པར་ཕྱིན་ཅི་ལོག་པའི་གཉེན་པོ་ཡིན་ནོ། །དེ་ནས་ཀྱང་དེའི་འོག་ཏུ་ཆོས་རྗེས་སུ་དྲན་པ་ལ་སྟེ། དེའང་དད་པ་ལ་སོགས་པའི་ཆོས་ཙམ་ལ་དམིགས་པས་བདག་མེད་པ་ལ་བདག་ཏུ་ཕྱིན་ཅི་ལོག་པའི་གཉེན་པོ་ཡིན་པ། དེ་བས་ན་ཕྱིན་ཅི་ལོག་བཞིའི་གཉེན་པོ་ཡིན་ནོ། །ཞེས་གསུངས་པ་ཡིན་ནོ། །གང་གི་ཚེ་རང་གི་མཚན་ཉིད་འཛིན་པས་ན་ཆོས་སོ་ཞེས་བྱ་བས། ཕུང་པོ་ལྔ་ལ་དམིགས་པ་ཉིད་ཆོས་རྗེས་སུ་དྲན་པ་སྟེ། དེའི་ཚེ་ཆོས་ཐམས་ཅད་ལ་དམིགས་པའི་ཆོས་རྗེས་སུ་དྲན་པ་ལ་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའི་རྣམ་པར་ཆོས་ཐམས་ཅད་བསྒོམ་པ་ཡིན་ནོ། །དེ་བས་ན། ཆོས་ཀུན་དྲན་པ་ཉེར་གཞག་པས། །མ་ལུས་དམིགས་པ་ལ་གནས་པའི། །མི་རྟག་སྡུག་བསྔལ་སྟོང་པ་དང༌། །བདག་མེད་དེ་ནི་རྣམ་པར་མཐོང༌། །ཞེས་གསུངས་པ་ཡིན་ནོ། །དེ་ནས་ཕྱིས་འབྱུང་བར་འགྱུར་བའི་འཕགས་པའི་ལམ་གྱི་མེའི་སྔ་རྟགས་གཙུབ་ཤིང་གི་མེའི་སྔོན་རོལ་དུ་དྲོ་བ་འབྱུང་བ་དང་འདྲ་བར་དྲོད་དུ་གཏོགས་པའི་ངེས་པར་འབྱེད་པའི་ཆ་སྐྱེད་པར་བྱེད་དོ། །དེ་བདེན་པ་བཞིའི་ཡུལ་ལ་རྣམ་པ་བཅུ་དྲུག་ཏུ་དམིགས་ལ། དེ་ནས་ཀྱང་རྩེ་མོར་གཏོགས་པ་སྟེ། དེ་དང་འདྲ་བ་ཉིད་དོ། །དེ་ནས་ཀྱང་བཟོད་པའོ། །དེ་ནས་ཀྱང་བཟོད་པ་ལས་ཆོས་ཀྱི་མཆོག་གོ །འདི་དག་ནི་ངེས་པར་འབྱེད་པའི་ཆ་བཞི་བསྒོམ་པའི་རང་བཞིན་ཅན་ཉིད་ཀྱི་དགེ་བའི་རྩ་བ་ཡིན་ནོ། །དེའང༌། དེ་ལྟར་ངེས་པར་འབྱེད་པའི་ཆ། །བཞི་པོ་བསྒོམ་པའི་རང་བཞིན་ཅན། །ཞེས་བཤད་པ་ཡིན་ཏེ། འདི་ཙམ་ནི་སྦྱོར་བའི་ལམ་ཡིན་ནོ། །དེ་ཡན་ཆད་ཀྱི་ས་འཕགས་པའི་བདེན་པ་རྣམ་པ་བཞིའི་ཡུལ་ལ་སྐད་ཅིག་མ་བཅུ་དྲུག་ཅན་གྱིས་བདེན་པ་མཐོང་བ་མངོན་པར་རྟོགས་པས་ཟག་པ་མེད་པའི་མངོན་པར་རྟོགས་པ་སྐྱེ་བར་འགྱུར་བར་ཟད་དོ། །དེའང་འདི་ལྟ་སྟེ། སྡུག་བསྔལ་ལ་ཆོས་ཤེས་པའི་བཟོད་པ་དང༌། སྡུག་བསྔལ་ལ་ཆོས་ཤེས་པ་དང༌། སྡུག་བསྔལ་ལ་རྗེས་སུ་རྟོགས་པའི་བཟོད་པ་དང༌། སྡུག་བསྔལ་ལ་རྗེས་སུ་རྟོགས་པའི་ཆོས་ཤེས་པ་སྟེ། སྡུག་བསྔལ་གྱི་བདེན་པ་ལ་དམིགས་པའི་སྐད་ཅིག་མ་བཞིའོ། །དེ་བཞིན་དུ་ཀུན་འབྱུང་བ་དང༌། འགོག་པ་དང༌། ལམ་གྱི་བདེན་པ་ལའང་སྦྱར་བར་བྱའོ། །དེ་ལ་ཆོས་ཤེས་པའི་བཟོད་པ་དང་ཆོས་ཤེས་པའི་སྐད་ཅིག་མ་བརྒྱད་ནི་འདོད་པ་ན་སྤྱོད་པའི་ཉོན་མོངས་པ་རྣམས་ཀྱི་གཉེན་པོ་ཡིན་ནོ། །རྗེས་སུ་རྟོགས་པའི་བཟོད་པ་དང༌། རྗེས་སུ་རྟོགས་པའི་ཆོས་ཤེས་པའི་སྐད་ཅིག་མ་བརྒྱད་ནི་གཟུགས་དང་གཟུགས་མེད་པ་ན་སྤྱོད་པའི་ཉོན་མོངས་པ་རྣམས་ཀྱི་གཉེན་པོ་ཡིན་ནོ། དེའང་འཇིག་རྟེན་པ་ཡི་ཆོས་མཆོག་ལས་ཆོས་ཤེས་བཟོད་པ་ཟག་པ་མེད། །ཅེས་བཤད་པ་ཡིན་ནོ། །དེ་ལ་ལམ་ལ་རྗེས་སུ་རྟོགས་པའི་ཤེས་པའི་སྐད་ཅིག་མ་ཡོངས་སུ་སྤངས་ནས། དེ་ཡན་ཆད་ནི་མཐོང་བའི་ལམ་ཡིན་ཏེ། རྗེས་སུ་རྟོགས་པའི་ཤེས་པ་ཉིད་ནི་མཐོང་བའི་ལམ་ཡོངས་སུ་རྫོགས་པ་ཡིན་པའི་ཕྱིར་རོ། །སེམས་ཀྱི་སྐད་ཅིག་མ་བཅུ་དྲུག་པ་ལ་ནི་ཤེས་པར་བྱ་བ་མངོན་པར་ཡོད་པར་འདོད་ཀྱི། མཐོང་བར་བྱ་བ་ནི་མེད་དེ། བཟོད་པ་ཉིད་མཐོང་བའི་ངོ་བོ་ཉིད་ཡིན་པའི་ཕྱིར་རོ། །བསྒོམ་པའི་ལམ་གྱིས་ཡང་དག་པར་བསྡུས་པའི་ལམ་གྱི་རྗེས་སུ་ཤེས་པ་ཞེས་བྱ་བ་ནི་ཆོས་མངོན་པ་ལས་གསལ་བར་བྱ་སྟེ། དེའང༌། མ་མཐོང་མཐོང་ཕྱིར་མཐོང་བའི་ལམ། །དེར་ནི་སྐད་ཅིག་མ་བཅོ་ལྔ། །ཞེས་བཤད་པ་ཡིན་ནོ། །དེ་ལ་བཟོད་པ་ནི་སྐད་ཅིག་མ་དེ་ཉིད་ལ་ཉོན་མོངས་པ་སྤོང་བར་བྱེད་པས་བར་ཆད་མེད་པའི་ལམ་གྱི་ངོ་བོ་ཉིད་དོ། །ཤེས་པའི་སྐད་ཅིག་མ་ནི་རྣམ་པར་གྲོལ་བའི་ལམ་གྱི་ངོ་བོ་ཉིད་དོ། །ཉོན་མོངས་པའང་མདོར་བསྡུས་ན་སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་དང༌། བསྒོམ་པས་སྤང་བར་བྱ་བའི་དབྱེ་བས་རྣམ་པ་ལྔར་འགྱུར་རོ། །དེ་ལ་སྡུག་བསྔལ་མཐོང་བས་སྤང་བར་བྱ་བ་བཅུ་སྟེ། འདོད་ཆགས་དང༌། ཁོང་ཁྲོ་བ་དང༌། ང་རྒྱལ་དང༌། མ་རིག་པ་དང༌། ཐེ་ཚོམ་སྟེ་ལྔ་དང༌། འཇིག་ཚོགས་ལ་ལྟ་བ་དང༌། མཐར་འཛིན་པར་ལྟ་བ་དང༌། ལོག་པར་ལྟ་བ་དང༌། ལྟ་བ་མཆོག་ཏུ་འཛིན་པ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང་ལྔ་སྟེ། བཅུའོ། །ཀུན་འབྱུང་བ་དང༌། འགོག་པ་དང༌། མཐོང་བས་སྤང་བར་བྱ་བ་ནི་བདུན་ཏེ། དེ་དག་ཉིད་ལས་འཇིག་ཚོགས་དང༌། མཐར་འཛིན་པ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་མ་གཏོགས་པ་ལྷག་མ་རྣམས་སོ། །ལམ་མཐོང་བས་སྤང་བར་བྱ་བ་ནི་བརྒྱད་དེ། བདུན་པོ་དེ་དག་ཉིད་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པར་ལྟ་བའོ། །བསྒོམ་པས་སྤང་བར་བྱ་བ་ནི་བཞི་སྟེ། འདོད་ཆགས་དང༌། ཁོང་ཁྲོ་བ་དང༌། ང་རྒྱལ་དང༌། མ་རིག་པ་སྟེ། འདི་དག་ནི་འདོད་པའི་ཁམས་ཀྱི་ཡིན་ནོ། །གཟུགས་དང་གཟུགས་མེད་པའི་ཁམས་དག་ལའང་དེ་དག་ཉིད་ལས་ཐམས་ཅད་དུ་ཁོང་ཁྲོ་བ་བཏོན་པའི་ལྷག་མ་གསུམ་མོ། །དེ་ཉིད་ཀྱིས་ན་ཉོན་མོངས་པ་ཀུན་དགུ་བཅུ་རྩ་བརྒྱད་དུ་འགྱུར་རོ། །དེའང༌། དེ་དག་བཅུ་དང་བདུན་དང་བརྒྱད། །ལྷག་མ་གསུམ་ཉིད་མ་གཏོགས་པ། །འདོད་ན་སྡུག་བསྔལ་ལ་སོགས་པ། །མཐོང་བས་རིམ་བཞིན་སྤོང་བར་བྱེད། །བཞི་ནི་བསྒོམ་པས་སྤང་བྱ་ཡིན། །ཁོང་ཁྲོ་མ་གཏོགས་དེ་དག་ཉིད། །གཟུགས་ཁམས་གཟུགས་མེད་དེ་དང་འདྲ། །དེ་ལར་དགུ་བཅུ་རྩ་བརྒྱད་འདོད། །ཅེས་བཤད་པ་ཡིན་ནོ། །དེ་ལ་འཇིག་རྟེན་ཆོས་ཀྱི་མཆོག་གི་རྗེས་ཐོག་ལ་སྡུག་བསྔལ་ལ་ཆོས་ཤེས་པའི་བཟོད་པ་སྐྱེ་བ་ན་འདོད་པའི་ཁམས་ན་སྤྱོད་པའི་སྡུག་བསྔལ་བཅུའི་ཐོབ་པ་སྤང་སྟེ། དེའང་ཤེས་རབ་ཀྱི་བདག་ཉིད་ཅན་ཡིན་པ་ཉིད་ཀྱིས་སྡུག་བསྔལ་མཐོང་བའི་ངོ་བོ་ཉིད་ཡིན་པའི་ཕྱིར་རོ། །སྡུག་བསྔལ་ལ་ཆོས་ཤེས་པའང་བཟོད་པས་ཡོངས་སུ་མཐོ་བའི་སྡུག་བསྔལ་ལ་ངེས་པའི་བདག་ཉིད་ཅན་ཡིན་ཏེ། དེའང་མཚུངས་པར་ལྡན་པ་རྣམས་དང་ཐོབ་པ་ལྷག་ཅིག་སྐྱེ་བ་ཡིན་ནོ། །དེ་ལྟར་ན་བཟོད་པ་ཐམས་ཅད་ནི་སྡུག་བསྔལ་ལ་སོགས་པ་མཐོང་བའི་བདག་ཉིད་ཅན་ཡིན་ལ། ཤེས་པ་རྣམས་ནི་ངེས་པའི་བདག་ཉིད་ཅན་ཡིན་ཏེ། འདི་གཉིས་ཀྱིས་རྐུན་པོ་འབྱིན་པ་དང་སྒོ་གཏན་འཛུད་པའི་ཚུལ་དུ་ཉོན་མོངས་པ་ཐམས་ཅད་སྤོང་བར་བྱེད་དོ། །དེ་བཞིན་དུ་སྡུག་བསྔལ་ལ་རྗེས་སུ་རྟོགས་པའི་བཟོད་པ་སྐྱེ་བ་ན་གཟུགས་དང་གཟུགས་མེད་པའི་ཁམས་ན་སྤྱོད་པའི་སྡུག་བསྔལ་མཐོང་བས་སྤང་བར་བྱ་བ་བཅོ་བརྒྱད་ཀྱི་ཐོབ་པ་སྤོང་བར་བྱེད་ལ། སྡུག་བསྔལ་ལ་རྗེས་སུ་རྟོགས་པའི་ཤེས་པའང་དེ་དང་མཚུངས་པར་ལྡན་པའི་ཐོབ་པ་དང་ལྷན་ཅིག་སྐྱེ་བར་འགྱུར་རོ། །ཀུན་འབྱུང་ལ་ཆོས་ཤེས་པའི་བཟོད་པ་སྐྱེ་བ་ན་དེའི་སྤང་བར་བྱ་བའི་ཉོན་མོངས་པ་འདོད་པའི་ཁམས་ན་སྤྱོད་པའི་ཉོན་མོངས་པ་བདུན་གྱི་ཐོབ་པ་སྤང་བར་འགྱུར་ལ། ཆོས་ཤེས་པའང་དེ་དང་མཚུངས་པར་ལྡན་པའི་ཐོབ་པ་དང་ལྷན་ཅིག་སྐྱེ་བར་འགྱུར་རོ། །ཀུན་འབྱུང་ལ་རྗེས་སུ་རྟོགས་པའི་བཟོད་པ་སྐྱེ་བ་ན་དེའི་སྤང་བར་བྱ་བའི་ཉོན་མོངས་པ་གོང་མ་མ་ཡིན་པའི་ཕྱིར་ཉོན་མོངས་པའི་ཐོབ་པ་བཅུ་གཉིས་སྤང་བར་འགྱུར་ལ། རྗེས་སུ་རྟོགས་པའི་ཆོས་ཤེས་པའང་དེ་དང་མཚུངས་པར་ལྡན་པའི་ཐོབ་པ་དང་ལྷན་ཅིག་སྐྱེ་བར་འགྱུར་རོ། །འགོག་པ་ལ་ཆོས་ཤེས་པའི་བཟོད་པ་སྐྱེ་བར་འགྱུར་བ་ན་དེའི་སྤང་བར་བྱ་བའི་ཉོན་མོངས་པ་འདོད་པའི་ཁམས་ན་སྤྱོད་པའི་ཉོན་མོངས་པ་བདུན་གྱི་ཐོབ་པར་སྤང་བར་འགྱུར་ལ། ཆོས་ཤེས་པའང་དེ་དང་མཚུངས་པར་ལྡན་པའི་ཐོབ་པ་དང་ལྷན་ཅིག་སྐྱེ་བར་འགྱུར་རོ། །འགོག་པ་ལ་རྗེས་སུ་རྟོགས་པའི་བཟོད་པ་སྐྱེ་བར་འགྱུར་བ་ན་དེའི་སྤང་བར་བྱ་བའི་ཉོན་མོངས་པ་གོང་མ་བཅུ་གཉིས་ཀྱི་ཐོབ་པ་སྤང་བར་འགྱུར་ལ། རྗེས་སུ་རྟོགས་པའི་ཤེས་པའང་དེ་དང་མཚུངས་པར་ལྡན་པའི་ཐོབ་པ་དང་ལྷན་ཅིག་སྐྱེ་བར་འགྱུར་རོ། །ལམ་ལ་ཆོས་ཤེས་པའི་བཟོད་པ་སྐྱེ་བར་འགྱུར་བ་ན་དེའི་སྤང་བར་བྱ་བའི་ཉོན་མོངས་པ་འདོད་པའི་ཁམས་ན་སྤྱོད་པའི་ཉོན་མོངས་པ་བརྒྱད་ཀྱི་ཐོབ་པ་སྤང་བར་འགྱུར་ལ། ཆོས་ཤེས་པའང་དེ་དང་མཚུངས་པར་ལྡན་པའི་ཐོབ་པ་དང་ལྷན་ཅིག་སྐྱེ་བར་འགྱུར་རོ། །ལམ་རྗེས་སུ་རྟོགས་པའི་བཟོད་པ་སྐྱེ་བ་ན་དེའི་སྤང་བར་བྱ་བའི་ཉོན་མོངས་པ་གོང་མ་བཅུ་བཞིའི་ཐོབ་པ་སྤང་བར་འགྱུར་རོ། །འདི་ཙམ་གྱི་ལམ་ལ་གནས་པའི་རྣལ་འབྱོར་པ་ནི་རྒྱུན་དུ་ཞུགས་པའི་རྒྱུ་ལ་ཞུགས་པ་ཞེས་བྱའོ། །རྗེས་སུ་རྟོགས་པའི་ཆོས་ཤེས་པའང་དེ་དང་མཚུངས་པར་ལྡན་པའི་ཐོབ་པ་དང་ལྷན་ཅིག་འབྱུང་བའི་སྐད་ཅིག་མ་དེར་ནི་རྒྱུན་དུ་ཞུགས་པའི་འབྲས་བུ་ལ་གནས་པ་ཉིད་ཡིན་ནོ། །དེ་ལྟར་རེ་ཞིག་མཐོང་བའི་ལམ་གྱིས་དེའི་སྤང་བར་བྱ་བ་སྤོང་བ་ཡིན་ནོ། །དེའི་འོག་ཏུ་ནི་བསྒོམ་པའི་ལམ་སྐྱེ་བར་འགྱུར་ཏེ། དེས་ཀྱང་དེའི་སྤང་བར་བྱ་བ་སྤོང་བར་འགྱུར་རོ། དེའང་འདོད་པ་དང༌། གཟུགས་དང༌། གཟུགས་མེད་པའི་དབྱེ་བས་བཅུར་འགྱུར་ལ། བཅུ་པོ་དེ་དག་རེ་རེ་ཞིང་ཡང་རྣམ་པ་དགུ་དགུར་བྱས་ཏེ། འཁོར་བ་ན་ནི་འདོད་པའི་ཁམས་དང༌། གཟུགས་ཀྱི་ཁམས་ཀྱི་བསམ་གཏན་བཞི་དང༌། གཟུགས་མེད་པའི་ཁམས་ཀྱི་བཞི་སྟེ། ས་དགུ་ཡིན་ནོ། །དེ་ལ་འདོད་པའི་ཁམས་ན་འདོད་ཆགས་དང༌། ཁོང་ཁྲོ་བ་དང༌། ང་རྒྱལ་བ་དང༌། མ་རིག་པ་རྣམས་རྣམ་པ་དགུ་དགུར་དབྱེ་བ་དང༌། གཟུགས་དང་གཟུགས་མེད་པའི་ས་རྣམས་ཀྱི་འདོད་ཆགས་དང༌། ང་རྒྱལ་དང༌། མ་རིག་པའང་རེ་རེ་ཞིང་དགུ་དགུར་དབྱེ་སྟེ། དེ་ལྟར་བྱས་ན་སའི་རྣམ་པའི་དབྱེ་བ་བརྒྱད་ཅུ་རྩ་གཅིག་ཏུ་འགྱུར་ཏེ། རྣམ་པ་འདི་ཉིད་ཀྱིས་བསྒོམ་པའི་ལམ་ཡང་བརྒྱད་ཅུ་རྩ་གཅིག་ཉིད་ཡིན་ནོ། །དེའང༌། ས་དང་ས་ལ་ཉེས་རྣམ་ད་གུ། །དེ་བཞིན་དུ་ནི་ཡོན་ཏན་རྣམས། །ཆུང་དང་འབྲིང་དང་ཆེ་རྣམས་ཀྱི། །ཆུང་ངུ་ལ་སོགས་ཐ་དད་ཕྱིར། །ཞེས་བཤད་པ་ཡིན་ནོ། །བྱེ་བྲག་ནི་འདི་ཡིན་ཏེ། ས་རེ་རེ་ཞིང་ཉོན་མོངས་པའི་རྣམ་པ་དང་པོ་ཆེན་པོའི་ཆེན་པོ་ནས་ཐ་མ་ཆུང་ངུའི་ཆུང་ངུ་བར་ཉིད་ཡིན་ལ། ལམ་གྱི་རྣམ་པའང་དང་པོ་ནི་ཆུང་ངུའི་ཆུང་ངུ་ཡིན་ལ། ཐ་མ་ནི་ཆེན་པོའི་ཆེན་པོ་ཡིན་ནོ། །དེའང་གང་གི་ཕྱིར་དེ་ནི་སྡུག་བསྔལ་གྱི་བདེན་པ་ལ་སོགས་པ་མཐོང་བ་རྣམས་ལ་ཡང་དང་ཡང་དུ་རྩོལ་བས་བསྒོམ་པ་ཡིན་ལ། རྩོལ་བའང་དང་པོ་མ་གོམས་པའི་གནས་སྐབས་སུ་ནི་ཆུང་ངུའི་ཆུང་ངུ་ཉིད་སྐྱེ་བར་འགྱུར་ལ། དེ་ལས་ཀྱང་ཆུང་ངུའི་བར་མ་ཉིད་སྐྱེ་བར་འགྱུར་བ་ནས་ཆེན་པོའི་ཆེན་པོ་བར་དུ་སྐྱེ་བར་འགྱུར་རོ། །དེ་ཉིད་ཀྱིས་ནི་ཉོན་མོངས་པའི་རྣམ་པ་ཆེན་པོ་ལམ་གྱི་རྣམ་པ་ཆུང་ངུའི་ཆུང་ངུས་སྤོང་བར་འགྱུར་ལ། ཆུང་ངུའི་ཆུང་ངུ་ནི་ཆེན་པོའི་ཆེན་པོས་སྤོང་བར་འགྱུར་ཏེ། དེ་ནི་ཁྲུས་མཁན་གྱི་གོས་ཀྱི་ཚུལ་དུ་ཤེས་པར་བྱའོ། །དེ་ལ་གང་ལམ་གྱི་རྣམ་པ་བརྒྱད་ཅུ་རྩ་གཅིག་པོ་འདི་དག་གིས་ཉོན་མོངས་པའི་རྣམ་པ་དེ་རྣམས་ལས་རེ་རེར་སྤོང་བར་བྱེད་པས་ན་རེ་རེ་ཞིང་བར་ཆད་མེད་པ་དང༌། རྣམ་པར་གྲོལ་བའི་ལམ་གྱི་ངོ་བོ་ཉིད་ཡིན་པར་ཤེས་པར་བྱའོ། །དེ་ལ་གང་འདོད་པར་གཏོགས་པའི་ཉོན་མོངས་པ་རྣམ་པ་ལྔ་སྤངས་པའི་བར་ནི་ལན་ཅིག་ཕྱིར་འོང་བའི་རྒྱུ་ལ་ཞུགས་པ་ཡིན་ལ། དྲུག་པ་སྤངས་པ་ནི་ཕྱིར་འོང་བ་ཉིད་དོ། །ཉོན་མོངས་པ་རྣམ་པ་བདུན་པ་དང་བརྒྱད་པ་སྤངས་པ་ནི་ཕྱིར་མི་འོང་བའི་འབྲས་བུ་ལ་ཞུགས་པའོ། །འདོད་པར་གཏོགས་པའི་ཉོན་མོངས་པ་རྣམ་པ་དགུ་སྤངས་པ་ནི་ཕྱིར་མི་འོང་བ་ཉིད་དོ། །སྲིད་པའི་རྩེ་མོའི་ཆ་བརྒྱད་སྤངས་པའི་བར་ནི་དགྲ་བཅོམ་པའི་རྒྱུ་ལ་ཞུགས་པའོ། །དགུ་པ་སྤངས་པ་བར་ཆད་མེད་པའི་ལམ་ནི་རྡོ་རྗེ་ལྟ་བུ་ཞེས་བྱ་ལ། རྣམ་པར་གྲོལ་བའི་ལམ་ནི་ཟད་པ་ཤེས་པ་ཞེས་བྱའོ། །ཟད་པ་ཤེས་པ་སྐྱེ་བར་གྱུར་པ་ན་ཆུང་ངུ་དང༌། བར་མ་དང༌། ཆེན་པོའི་དབྱེ་བས་ཕྱེ་བའི་ཁམས་གསུམ་པའི་ཉོན་མོངས་པ་དེ་དག་ཐམས་ཅད་སྤངས་པས་ནི་དགྲ་བཅོམ་པར་འགྱུར་རོ། །དེ་དག་ནི་བསྒོམ་པའི་ལམ་ཡིན་ནོ། །དེའང་གཡོ་བ་དང་མི་གཡོ་བའི་བར་གྱི་དབྱེ་བས་རྣམ་པ་མང་དུ་འགྱུར་ཏེ། དེ་ལ་གང་མི་གཡོ་བའི་ཆོས་ཅན་གཅིག་པུ་ལ་ནི་དེའི་ཚེ་ཟད་པ་ཤེས་པ་སྐྱེ་བར་འགྱུར་རོ། །གལ་ཏེ་ཟད་པ་ཤེས་པ་མ་ཡིན་ན་མི་སློབ་པའི་ཤེས་རབ་སྐྱེ་བར་འགྱུར་ལ། དེ་དག་ཐམས་ཅད་ཀྱང་དགྲ་བཅོམ་པ་ཡིན་པར་བྱེ་བྲག་མེད་དོ། །དེའང༌། གལ་ཏེ་མི་སྤོང་ཟད་ཤེས་ལས། །མི་སྐྱེའི་བློ་གྲོས་ཡོད་མིན་ན། །ཟད་ཤེས་ཙམ་ནི་མི་སློབ་ལྟར། དེ་ན་དགྲ་བཅོམ་ཐམས་ཅད་ལ། །ཞེས་བཤད་པ་ཡིན་ནོ། །དེ་ཉིད་ཀྱིས་ན་ཟད་པ་ཤེས་པའི་རྗེས་ཐོག་ལ་མ་སློབ་པའི་ལམ་དུ་རྣམ་པར་གཞག་པ་ཡིན་ནོ། །དེར་ཡང་ལུས་ཀྱིས་མངོན་སུམ་དུ་བྱེད་པ་ལ་སོགས་པའི་དབྱེ་བས་གང་ཟག་མང་པོ་ཡོད་མོད་ཀྱི། སྐབས་འདིར་དགོས་པ་མེད་པའི་ཕྱིར་དང༌། གཞུང་མང་གིས་དོག་པས་མ་བཤད་པ་ཡིན་ནོ། །ཁམས་གསུམ་པ་ཡི་ཉོན་མོངས་ཟད། །ཀུན་མཁྱེན་ཡེ་ཤེས་ཀྱིས་བསྐུལ་ནས། །ཕྱག་རྒྱ་ཆེ་དང་མཉམ་སྦྱོར་བ། །ཐོབ་ནས་རྒྱལ་བ་དམ་པར་འགྱུར། །དེ་ལ་རེ་ཞིག་དབང་པོ་རབ་ནི་ཁམས་གསུམ་པའི་ཉོན་མོངས་པ་རྣམས་སྤངས་པ་ཡིན་དུ་ཟིན་ཀྱང༌། ཐམས་ཅད་མཁྱེན་པའི་ཡེ་ཤེས་དང༌། བསོད་ནམས་ཀྱི་ཚོགས་ལས་ངེས་པར་འབྱུང་བའི་གཟུགས་ཀྱི་སྐུ་མེད་པར་སེམས་ཅན་མ་ལུས་པའི་དགོས་པ་བྱེད་ནུས་པར་མ་མཐོང་བ་དང༌། སྙིང་རྗེ་ཆེན་པོའི་བདག་ཉིད་ཅན་ཉིད་ཀྱིས་སེམས་ཅན་མ་ལུས་པར་གདོན་པའི་བསམ་པས། བཅོམ་ལྡན་འདས་ཀྱིས་དབང་དུ་བྱས་པ་ཉིད་ཀྱིས་དེའི་དུས་ཕྱི་ཞིག་ན། བཅོམ་ལྡན་འདས་ཡུམ་ཤེས་རབ་ཀྱི་མཚན་གྱི་རྣམ་པ་གཞན་ཡང་ཕྱག་རྒྱ་ཆེན་པོ་ཞེས་བྱ་བ་བསྐྱེད་དེ། དེ་བསླབས་པ་ཉིད་ཀྱིས་བསོད་ནམས་དང་ཡེ་ཤེས་ཀྱི་ཚོགས་བསགས་ཏེ། བླ་ན་མེད་པར་ཡང་དག་པར་རྫོགས་པར་བྱང་ཆུབ་ནས་སངས་རྒྱས་བཅོམ་ལྡན་འདས་སུ་འགྱུར་རོ། །ཞེས་བྱ་བ་ནི་མན་ངག་གོ །དེ་བས་ན་དེའི་ཕྱག་རྒྱ་ཆེན་པོའི་སྦྱོར་བ་བསྒོམས་པ་ཉིད་ལས་འཚང་རྒྱ་བ་ཉིད་ཅེས་བྱའི། །སངས་རྒྱས་ཉིད་ཐོབ་པའི་ལམ་དེ་ལས་གཞན་དག་ཡོད་པ་མ་ཡིན་ནོ་ཞེས་ཤེས་པར་བྱའོ། །ཕྱག་རྒྱ་ཆེན་པོ་ལ་འཇུག་པའི་དོན་དུ་འདོད་ཆགས་དང་བྲལ་བའི་ལམ་བསྒོམ་པ་ནི་འགལ་བ་མེད་དེ། སྟོང་ཉིད་བསྒོམས་པས་གྲོལ་འགྱུར་ཏེ། །བསྒོམ་པ་ལྷག་མ་དེ་དོན་ཡིན། །ཞེས་བཤད་པ་ཡིན་ནོ། །གང་ཡང་འདོད་ཆགས་དང་བྲལ་བའི་ལམ་བསྐྱེད་དུ་ཟིན་ཀྱང༌། འདོད་ཆགས་དང་བྲལ་བའི་ལམ་མངོན་སུམ་དུ་མ་བྱས་པ་ཉིད་དུ་དུས་བྱས་པ་དེ་རྣམས་ནི་ལུས་ཀྱིས་སྟོན་པར་མངོན་པར་འདོད་པའི་དབང་དང་ལམ་ཡོངས་སུ་སྨིན་པར་དམ་པའི་ཆོས་ནུས་པར་འགྱུར་བ་ན། རང་སངས་རྒྱས་ཀྱི་བྱང་ཆུབ་མངོན་སུམ་དུ་བྱས་ནས་ཟག་པ་མེད་པའི་དབྱིངས་ཉིད་དུ་འཁོད་པར་འགྱུར་རོ། །དེའང་བསྟན་བཅོས་ལས། རྫོགས་སངས་རྒྱས་རྣམས་མ་བྱུང་ཞིང༌། །ཉན་ཐོས་རྣམས་ནི་ཟད་པ་ན། །རང་སངས་རྒྱས་ཀྱི་ཡེ་ཤེས་ནི། །རྟེན་པ་མེད་ལས་རབ་ཏུ་སྐྱེ། ཞེས་ཇི་སྐད་བཤད་པ་ཡིན་ནོ། །གང་ཡང་དང་པོ་ནས་བདག་ཉིད་དུལ་བ་དང་ཞི་བར་གཅིག་ཏུ་མངོན་པར་འདོད་པ་ཉིད་ཀྱིས་འདོད་ཆགས་དང་བྲལ་བ་མངོན་སུམ་དུ་བྱེད་པ་དེ་རྣམས་ཀྱང་མྱ་ངན་ལས་འདས་པ་ཐོབ་པ་ཞེས་བྱ་སྟེ། ཟག་པ་མེད་པའི་དབྱིངས་ཉིད་ལ་གནས་ལ། ཕྱིས་ཐམས་ཅད་མཁྱེན་པའི་ཡེ་ཤེས་ཀྱི་འོད་ཟེར་གྱིས་ཡང་དག་པར་བསྐུལ་བ་ཉིད་ཀྱིས་ཕྱག་རྒྱ་ཆེན་པོ་ལ་འཇུག་པའི་རིམ་གྱིས་སངས་རྒྱས་ཉིད་འཐོབ་པར་འགྱུར་བ་ཡིན་ནོ། །ཞེས་བྱ་བ་ནི་མདོར་བསྡུས་པའོ། །དེའང་བསྟན་བཅོས་ལས། ཐུགས་རྗེ་ཆེན་པོ་དང་བྲལ་བས། །འདི་དག་རང་གི་དོན་ལ་གཞོལ། །རང་བྱུང་སྒྲ་ལས་སྐྱེས་པ་སྟེ། །ཐེག་པ་ཆེན་པོར་མི་བསྔགས་སོ། །ཐེག་པ་ཆེ་ལས་བསྟན་པ་ཡིན། །རྒྱལ་བའི་ཡོན་ཏན་མཐའ་ཡས་དང༌། །བྱང་ཆུབ་སེམས་དཔའི་མཐུ་ཐོས་པས། །དེ་དག་སྣོད་ཉིད་འགྱུར་བ་ཡིན། །རང་གི་ལམ་གྱིས་ཐེག་ཆེན་ནོར། །མ་ལུས་བསྲེགས་པར་གྱུར་པ་སྟེ། །བྱང་ཆུབ་སེམས་དཔའ་རྣམས་ནང་ན། །སྐྱེས་བུ་དབུལ་པོ་ལྟ་བུར་གནས། །བྱང་ཆུབ་གཉིས་པོ་ཐོབ་པ་དེ། །སྲིད་པར་ཤིན་ཏུ་སྐྲག་པས་ན། །ཚེ་ཟད་པ་ནི་དགར་གྱུར་པ། །མྱ་ངན་འདས་ཐོབ་མིང་ཅན་ཡིན། །འདི་ཉིད་མྱ་ངན་འདས་མིན་གྱི། །འོན་ཀྱང་སྲིད་གསུམ་སྐྱེ་བ་ནི། །དེ་ལ་ཡོད་པ་མ་ཡིན་པས། །དེ་རྣམས་ཟག་མེད་དབྱིངས་ན་འཁོད། །མི་ཤེས་ཉོན་མོངས་མིན་ཡང་ཕྱིར། །ཕྱི་ནས་སངས་རྒྱས་ཀྱིས་རབ་བསྐུལ། །བསོད་ནམས་ཚོགས་ནི་བསགས་པ་ལས། །དེ་ཡང་འཇིག་རྟེན་འདྲེན་པར་འགྱུར། །ཞེས་ཇི་སྐད་དུ་རྒྱ་ཆེར་བཤད་པའོ། །དེ་བས་ཕྱག་རྒྱ་ཆེར་མཉམ་སྦྱོར། །རྣལ་འབྱོར་དང་ནི་བྲལ་བ་ཉིད། །རྫོགས་པའི་བྱང་ཆུབ་མི་འཐོབ་ཅིང༌། །མངོན་མཐོའི་འབྲས་བུ་ཡོད་མ་ཡིན། །དེ་ཉིད་ལ་ནི་འཇུག་པའི་ཕྱིར། །བདེན་པ་བཞི་ནི་རྣམ་བསྒོམ་པ། །རྡོ་རྗེ་སེམས་སོགས་བསྒོམ་པ་ཡི། །རྣལ་འབྱོར་པ་ལ་འགལ་བ་མེད། །འོན་ཀྱང་གཏམ་དུ་བྱ་བ་གཞན་ཡང་ཡོད་དེ། བདག་གཞན་ལྟ་ལ་ཆགས་པ་དང༌། །སྡང་བས་ཉེར་བཅོམ་ཡིད་སྤངས་ཏེ། །རྣམ་པར་དཔྱད་ལས་གཞན་པའི་རྒྱུ། །དེ་ཉིད་ཡིན་པར་མ་མཐོང་ངོ༌། །དེ་བས་དེར་གུས་རྣལ་འབྱོར་པས། །རྗེས་ཆགས་ཁོང་ཁྲོ་སྤངས་ནས་ནི། །རྣམ་པ་ཀུན་ལ་མཁས་བྱ་ཞེས། །དེ་ལྟར་རྒྱལ་བ་དམ་པས་གསུངས། །ཞེས་བྱ་བ་ཡིན་ནོ། །དེ་ལྟར་ཀུན་མཁྱེན་གྱིས་གསུངས་བཀའ། །ཀུན་ཕན་མ་ལུས་བརྟགས་ནས་ནི། །མདོར་བསྡུས་ནས་ནི་བསྟན་པ་འདི། །དེ་ཉིད་ཤེས་རྣམས་མགུ་ཕྱིར་བྱས། །དེ་ལྟར་ལམ་ལ་རྣམ་ཞུགས་སེམས་ནི་ངེས་པར་མི་གཡོ་གང༌། །གཡོ་བར་གྱུར་ནའང་དེ་ཚེ་ཡང་དག་བཀའ་འདི་རྣམས་བསྒོམས་ལ། །རྒྱལ་བའི་གསུང་གི་ཚོགས་ནི་ཐོག་མ་བར་དང་མཐའ་དག་ལའང༌། །ཚུལ་རྣམས་ཀུན་གྱི་རྣམ་པར་རྟོག་པས་མི་ཕྱེད་བརྟན་པར་འགྱུར། །དེ་ལྟར་མ་ལུས་བདེར་གཤེགས་བཀའ། །བདག་གིས་ཡང་དག་བཤད་པ་ཡི། །བསོད་ནམས་གང་ཡོད་དེས་འགྲོ་ཀུན། །དེ་ཡི་གཞུང་ལ་ཅི་དགར་ཤོག །དེ་ཁོ་ན་ཉིད་ལ་འཇུག་པ་ཞེས་བྱ་བ་བདེ་བར་གཤེགས་པའི་བཀའ་མ་ལུས་པ་མདོར་བསྡུས་ཏེ་བཤད་པའི་རབ་ཏུ་བྱེད་པ་སློབ་དཔོན་དཔལ་ཡེ་ཤེས་གྲགས་པའི་ཞལ་སྔ་ནས་མཛད་པ་རྫོགས་སོ།། །།

༄༅། །དེ་ཁོ་ན་ཉིད་ཀྱི་སྙིང་པོ་བསྡུས་པ་ཞེས་བྱ་བ་བཞུགས་སོ། །
སློབ་དཔོན་ཆོས་ཀྱི་དབང་པོས་མཛད།

༄༅། །རྒྱ་གར་སྐད་དུ། ཏཏྟྭ་སཱ་ར་སཾ་གྲ་ཧ། བོད་སྐད་དུ། དེ་ཁོ་ན་ཉིད་ཀྱི་སྙིང་པོ་བསྡུས་པ། གསུང་གི་མངའ་བདག་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །མི་ཤེས་མུན་པ་ཀུན་བསལ་བ། །འཇམ་དཔལ་མགོན་ལ་ཕྱག་འཚལ་ཏེ། །ཚིག་ཉུང་དོན་ནི་མང་བ་ཡི། །དེ་ཉིད་བསྡུས་པའི་སྙིང་པོ་བྱ། །འདི་ན་ཐེག་པ་ཆེན་པོའི་ཚུལ་ལ་བློ་ཆུང་བ་ལ་ལ་ལ་དག་ཟབ་པ་དང་རྒྱ་ཆེ་བ་ཉིད་ཀྱིས་ཡང་དག་པར་རྟོགས་པར་མི་ནུས་ཀྱི། ཐེག་པ་ཆེན་པོའི་མིང་གིས་སྔགས་ཙམ་ཐོས་པས་ཅུང་ཟད་རྟོགས་པར་འདོད་པ་ཐེག་པ་ཆེན་པོའི་དོན་མ་ཐོས་པ་དང༌། དེ་བཞིན་དུ་ཐེག་པ་ཆེན་པོའི་ཚུལ་གྱི་དོན་ཤེས་པའི་སློབ་དཔོན་དགེ་བའི་བཤེས་གཉེན་དུ་གྱུར་པ་ལ་བསྙེན་བཀུར་མ་བྱས་པ། ཐེ་ཚོམ་གྱིས་བློ་དཀྲུགས་པ། ཐེག་པ་ཆེན་པོའི་རྒྱ་མཚོ་ལ་འཇུག་མི་ནུས་པ་དེ་རྣམས་ཀྱི་མི་ཤེས་པའི་རབ་རིབ་བསལ་བར་བྱ་བའི་ཕྱིར་ལུང་དང་རིག་པ་དག་གིས་ཅུང་ཟད་ཅིག་བརྗོད་པར་བྱའོ། །གང་འདིར་སློབ་དཔོན་ཀླུ་སྒྲུབ་ཀྱི་ཞལ་སྔ་ལ་སོགས་པ་ཐུགས་རྗེ་ཆེན་པོའི་ཐུགས་རིག་པ་དམ་པ་དང་ལྡན་པ་རྣམས་ཀྱིས་རང་གི་བསྟན་བཅོས་སུ་ཐེག་པ་ཆེན་པོའི་དོན་ཐར་པ་འདོད་པ་རྣམས་ལ་བསྟན་པ་དག་ཡོད་མོད་ཀྱང༌། དེ་ནི་བློ་གྲོས་རྣོན་པོ་རྣམས་ཀྱིས་རྟོགས་པར་ནུས་ཀྱི། གང་ཡང་རྒྱ་ཆེ་བ་ཉིད་དང་ཟབ་པ་ཉིད་ཀྱིས་བློ་ཆུང་བ་རྣམས་ཀྱིས་ཐེག་པ་ཆེན་པོའི་དོན་རྟོགས་པར་མི་ནུས་སོ། །དེ་བས་ན་དེ་རྣམས་ཀྱིས་ཚུལ་དེའི་རང་གི་ངོ་བོ་ཉིད་རྟོགས་པར་བྱ་བའི་ཕྱིར་བདག་གིས་བསྟན་བཅོས་དེ་དག་ལས་ཡན་ལག་དང་བཅས་པ་ཅུང་ཟད་ཅིག་བཤད་པར་བྱའོ། །ཐེག་པ་ཆེན་པོའི་ཚུལ་འདི་ལ་སྙིང་རྗེ་ཆེན་པོའི་གོ་ཆ་བགོས་པའི་ཕྱིར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། ཐུགས་རྗེ་ཆེན་པོའི་བདུད་རྩིས་ཐུགས་བརླན་པའི་སངས་རྒྱས་བཅོམ་ལྡན་འདས་རྣམས་ཀྱིས་མདོ་སྡེ་དང་རྒྱུད་ཀྱི་རྒྱལ་པོ་དཔག་ཏུ་མེད་པ་ལས། ས་དང་ཕ་རོལ་ཏུ་ཕྱིན་པ་ལ་སོགས་པའི་རྣམ་གྲངས་མཐའ་ཡས་པར་ཚངས་པའི་གསུང་གི་བདག་ཉིད་བདུད་རྩི་ལྟ་བུར་གསུངས་པ་ནི་གཉིས་སུ་མེད་པའི་ཡེ་ཤེས་སྐྱེ་བ་མེད་པ་དང༌། ཆོས་ཀྱི་དབྱིངས་ལ་སོགས་པ་རྣམ་གྲངས་དུ་མ་རོ་གཅིག་པའི་མཚན་ཉིད་ཅན་དུ་གསུངས་པ་ཡིན་ལ། དེ་ཉིད་ནི་ཐར་པ་འདོད་པ་རྣམས་ཀྱིས་མཆོག་ཏུ་བླང་བར་བྱ་བའི་དེ་ཁོ་ན་ཉིད་དུ་གསུངས་ལ། དེ་ཐོས་པ་དང༌། བསམ་པ་དང༌། སྒོམ་པའི་རིམ་གྱིས་བརྩོན་འགྲུས་འབར་བར་བསླབས་པའི་སྟོབས་ཀྱིས་རིང་པོར་མི་ཐོགས་པར་ཚེ་འདི་ཉིད་ལ་བླ་ན་མེད་པའི་ཡེ་ཤེས་འཐོབ་པར་འགྱུར་བ་ཡིན་ནོ། །དེའང་བཅོམ་ལྡན་འདས་ཀྱིས། བདག་གཞན་དོན་ནི་རབ་སྒྲུབ་པའི། །ཐབས་གཞན་འཁོར་བར་ཡོད་མ་ཡིན། །ཞེས་བྱ་བ་ལ་སོགས་པ་གསུངས་པ་ཡིན་ནོ། །དྲིས་པ། སྡུག་བསྔལ་གྱི་བདེན་པ་ལ་སོགས་པ་གཞན་དག་ཀྱང་དེ་ཁོ་ན་ཉིད་ཡིན་པར་གསུངས་ལ། ཡེ་ཤེས་དེའང་འཇིག་རྟེན་ལས་འདས་པའི་ཡེ་ཤེས་ཡིན་ནོ། །དེ་གོམས་པར་བྱེད་པའི་རིམ་པ་ཉིད་ཀྱིས་ཟད་པ་དང་མི་སྐྱེ་བའི་ཤེས་པ་སྐྱེས་པས། དགྲ་བཅོམ་པ། བྱ་བ་བྱས་པ། བྱེད་པ་བྱས་པ། ཞེས་བྱ་བ་ལ་སོགས་པ་གསུངས་ན། ཇི་ལྟར་ན་གཉིས་སུ་མེད་པའི་ཡེ་ཤེས་དེ་ཉིད་གཅིག་པར་བླང་བར་བྱ་བའི་དེ་ཁོ་ན་ཉིད་དུ་བཤད་པ་འདི་ནི་སངས་རྒྱས་ཀྱི་བཀའ་མ་ཡིན་ནོ་ཞེས་བརྗོད་པར་ནུས་པའང་མ་ཡིན་ཏེ། བདེ་བར་གཤེགས་པའི་བསྟན་པ་ལ་ནི་དེ་ཁོ་ན་ཉིད་གཙོ་བོར་གྱུར་པ་ཡིན་ཞིང༌། ཐེག་པ་ཆེན་པོར་ཡང་དེ་ལྟར་ཁས་བླངས་པ་ཡིན་པའི་ཕྱིར་རོ། །ཡང་ན་འདི་དག་ནི་སངས་རྒྱས་ཀྱི་བཀའ་ཡིན་དུ་ཟིན་ཀྱང་ཚད་མ་དང་མི་ལྡན་པས་དེ་ཁོ་ན་ཉིད་མ་ཡིན་ནོ་ཞེ་ན། འདིར་དེ་ལྟ་ན་ནི་ཐམས་ཅད་མཁྱེན་པ་ནི་མི་ཤེས་པ་ཡིན་ནོ་ཞེས་སངས་རྒྱས་སྤངས་པའི་ཕྱིར་ཉེས་པ་ཆེན་པོར་འགྱུར་རོ། །དེ་ལྟ་མ་ཡིན་ན་ནི་ཐེག་པ་ཆེན་པོ་ལའང་སུ་ཞིག་ཡིད་ཆེས་པར་འགྱུར། འདི་ནི་ཚད་མ་དང་མི་ལྡན་པའང་མ་ཡིན་ཏེ། འདིར་ཚད་མ་ནི་ཚད་མ་རྣམ་འགྲེལ་ཉིད་དུ་སྨྲས་པས་འདིར་མ་བཤད་དོ། །དེ་བས་ན་སྡུག་བསྔལ་ལ་སོགས་པ་བདེན་པ་མ་ཡིན་ནོ་ཞེས་པ་ནི་ལུང་ལས་ཀྱང་མ་གསུངས་ལ། ཚད་མ་ལས་ཀྱང་མ་ཡིན་ནོ། །འདིར་བརྗོད་པར་བྱ་སྟེ། དེ་ལ་རེ་ཞིག་གང་སྡུག་བསྔལ་གྱི་བདེན་པ་ལ་སོགས་པའང་དེ་ཁོ་ན་ཉིད་ཡིན་ནོ་ཞེས་གསུངས་ལ། ཞེས་གང་སྨྲས་པ་དེ་ལ། དཔེར་ན་མི་གཙང་སེལ་བྱེད་ལྟར། །ཉོན་མོངས་སྤང་ཕྱིར་བདེན་པ་དག །སྟོན་པར་མཛད་ཀྱི་དེ་ཉིད་ནི། །དོན་དམ་བདག་ཅག་ཡིན་པར་འདོད། །བདེན་པ་བསྒོམས་པ་ལས་ཉོན་མོངས་པ་སྤོང་བས་དེ་ཁོ་ན་ཉིད་དུ་མི་འགྱུར་ཏེ། མི་གཙང་བ་བསྒོམ་པ་ལ་སོགས་པའང་འདོད་ཆགས་ལ་སོགས་པ་རྣམ་པར་སྤང་བའི་ཕྱིར། དེའི་དམིགས་པ་རུས་གོང་ལ་སོགས་པ་དེའང་དེ་ཁོ་ན་ཉིད་ཡིན་པར་ཐལ་བར་འགྱུར་ལ། ཡང་དེའི་ཚེ་འཇིག་རྟེན་པའི་ལམ་ལ་དམིགས་པའམ། ནམ་མཁའ་ལ་སོགས་པ་ཐམས་ཅད་ཀྱང་དེ་ཁོ་ན་ཉིད་ཡིན་པར་ཐལ་བར་འགྱུར་རོ། །དེ་བས་ན་དོན་དམ་པ་དེ་ཁོ་ན་ཉིད་ཡིན་གྱི། སྡུག་བསྔལ་ལ་སོགས་པ་ནི་དོན་དམ་པ་མ་ཡིན་ཏེ། དེ་ལས་དམན་པ་ཉིད་ཡིན་པའི་ཕྱིར། ཕྱིན་ཅི་ལོག་པ་ཉིད་ཀྱིས་སྡུག་བསྔལ་དོན་དམ་པ་ཉིད་ཡིན་ནོ་ཞེས་ཁོ་བོ་ཅག་སྨྲའོ། །དེ་ཉིད་ཀྱི་ཕྱིར་བཅོམ་ལྡན་འདས་ཀྱིས་སྡུག་བསྔལ་གྱི་བདེན་པ་ཞེས་གསུངས་སོ་ཞེ་ན། དེ་ནི་ཡང་དག་པ་མ་ཡིན་ཏེ། གང་གི་ཕྱིར། ཉན་ཐོས་རྣམས་ནི་འཇུག་པའི་ཕྱིར། །སྡུག་བསྔལ་ལ་སོགས་བདེན་གསུངས་པ། །མེད་དུ་ཟིན་ཀྱང་ཐུགས་རྗེ་ཡིས། །བདག་ཡོད་ཅེས་གསུངས་ལྟ་བུ་ཡིན། །ཞེས་བྱ་བ་ཡིན་ཏེ། བཅོམ་ལྡན་འདས་ཀྱིས་ཉན་ཐོས་རྣམས་བརྩོན་འགྲུས་ཆུང་བས་བྱང་ཆུབ་སེམས་དཔའི་སྤྱོད་པ་ཆེན་པོ་ལ་འཇུག་པར་མི་ནུས་པར་མཁྱེན་ནས། ཐུགས་རྗེ་ཆེན་པོ་དང་ལྡན་པའི་ཐུགས་ཀྱིས་སྡུག་བསྔལ་ལ་སོགས་པ་བདེན་པ་མ་ཡིན་དུ་ཟིན་ཀྱང་བདེན་པར་གསུངས་པ་ཡིན་ནོ། །ཡང་གལ་ཏེ་འདི་དག་སྒྲ་ཇི་བཞིན་པ་ཉིད་དུ་བཟུང་ན་དེའི་ཚེ་བདག་ཡོད་དོ་ཞེས་ཀྱང་གསུངས་པས། བདག་ཀྱང་དེ་ཁོ་ན་ཉིད་ཡིན་པའི་ཕྱིར་རོ། །དེའང་འདི་ལྟར། རབ་ཏུ་འབར་བའི་ཁྱིམ་གྱི་ནང་ན་གནས་པའི་བྱིས་པ་རྣམས་གདོན་པའི་ཕྱིར་ཕས་ཆང་པ་སྟོང་པ་བསྟན་པ་ལ་ཅི་ཞིག་ཡོད། བྱ་བ་རྣམས་ནི་བསམ་པའི་དབང་ལས་དགེ་བ་དང་མི་དགེ་བར་འགྱུར་ཏེ། དེ་ནི་འོག་ནས་བཤད་པར་བྱའོ། །ཡང་འདི་ནི་ཁོ་བོ་ཅག་གིས་སོར་མོ་བསྐྱོད་པ་ཙམ་གྱིས་བཤད་པའང་མ་ཡིན་ཏེ། གཞན་དུ་ན་བཅོམ་ལྡན་འདས་ཉིད་ཀྱིས་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་གྱི་མདོ་ལས། བྱང་ཆུབ་བར་འདུག་པ་ན་བདེན་པ་གཅིག་ཀྱང་ཇི་ལྟ་བ་བཞིན་དུ་མ་མཐོང་ན། བཞི་ལྟ་སྨྲོས་ཀྱང་ཅི་དགོས་ཞེས་གསུངས་པ་དང༌། འཕགས་པ་ཆོས་ཡང་དག་པར་སྡུད་པ་ལས་ཀྱང་སྐྱེ་བ་མེད་པ་ནི་བདེན་གྱི། ཆོས་གཞན་དག་ནི་བདེན་པ་མ་ཡིན་ནོ་ཞེས་གསུངས་པ་དང༌། གཞན་ཡང་དོན་འདི་ནི་མདོ་སྡེ་གཞན་དག་ལས་ཀྱང་མང་དུ་སྣང་ན། ཅིའི་ཕྱིར་སངས་རྒྱས་ཀྱི་གསུང་དེའི་རྗེས་སུ་འཇུག་པའི་ཁོ་བོ་ཅག་ལ་ཁྱེད་རྣམས་སྨོད་པར་བྱེད། ཚད་མ་ནི་ཚད་མ་རྣམ་འགྲེལ་ཉིད་དུ་སྨྲས་པས་ཞེས་གང་སྨྲས་པ་དེའང་དེ་ཚད་མ་དང་འགལ་བར་ཡང་གཉིས་སུ་མེད་པའི་ཚུལ་གྱིས་རྗེས་སུ་འབྲངས་ནས་དེ་ཉིད་དུ་བཤད་པ་མ་ཡིན་ནམ། དེ་བཞིན་དུ་འཕགས་པ་ཀླུ་སྒྲུབ་ཀྱི་ཞལ་སྔ་ནས་ལ་སོགས་པས་ཀྱང་དོན་དམ་པ་དང་ཀུན་རྫོབ་ཀྱི་བདེན་པ་བསྟན་པས་བདེན་པ་དང༌། ཅིག་ཤོས་ཉིད་ཁོ་ན་གསལ་བ་ཁོ་ནར་རྟོགས་པར་མཛད་པ་དང༌། གདོད་མ་ནས་མ་སྐྱེས་པར་ནི་བཅོམ་ལྡན་འདས་ཀྱིས་མདོ་མཐའ་ཡས་པ་ལས་རབ་ཏུ་བསྟན་པ་ཡིན་ནོ། །དེའང་གླང་པོ་ཆེའི་མཚན་བཅིངས་ཀྱི་མདོ་ལས་ཀྱང༌། གང་གིས་སྐྱེ་བར་འབྱུང་བ་ནི། །དངོས་པོ་གང་ལའང་རྙེད་མི་འགྱུར། །དངོས་པོ་མེད་པའི་ངོ་བོ་ལས། །བྱིས་པ་རྣམས་ནི་འབྱུང་བར་འདོད། །ཅེས་གསུངས་པ་དང༌། དེ་བཞིན་དུ་དཀོན་མཆོག་འབྱུང་གནས་ལས། གང་ཞིག་དངོས་པོ་ཉིད་ནི་ཡོད་མིན་པ། །དེ་དངོས་གཞན་གྱི་རྐྱེན་དུ་ཇི་ལྟར་འགྱུར། །དངོས་མེད་གཞན་ནི་ཅི་ཞིག་སྐྱེ་འགྱུར་ཞེས། །རྒྱུ་འདི་བདེ་བར་གཤེགས་པས་གསུངས་པ་ཡིན། །ཞེས་གསུངས་པ་དང༌། འཕགས་པ་ཀླུའི་རྒྱལ་པོ་རྒྱ་མཚོས་ཞུས་པ་ལས་ཀྱང༌། སྔོན་གྱི་མཐའ་སྟོང་ཕྱི་མའི་མཐའ་སྟོང་ཞིང༌། །སྐྱེ་དང་འཇིག་དང་གནས་པའི་དངོས་པོས་སྟོང༌། །དངོས་པོ་ཉིད་མེད་དངོས་པོ་མེད་པའང་མེད། །ཆོས་རྣམས་ཐམས་ཅད་སྟོང་པའི་ངོ་བོ་ཉིད། །ཅེས་གསུངས་པ་དང༌། ཡབ་སྲས་མཇལ་བ་ལས་ཀྱང༌། ཆོས་འདི་དག་ཐམས་ཅད་ཀྱང་ནི་དུས་གསུམ་མཉམ་པ་ཉིད་ཀྱིས་མཉམ་པ་སྟེ། འདས་པའི་དུས་ཀྱི་ཆོས་ཐམས་ཅད་ནི་ངོ་བོ་ཉིད་དང་བྲལ་བའོ། །མ་འོངས་པ་དང་ད་ལྟར་བྱུང་བའི་ཆོས་ཐམས་ཅད་ནི་ངོ་བོ་ཉིད་ཀྱིས་སྟོང་པའོ་ཞེས་གསུངས་པ་དང༌། ཡང་དེ་ཉིད་ལས་གསལ་བར་མཛད་པ་ནི། ཆོས་ཐམས་ཅད་ནི་ངོ་བོ་ཉིད་ཀྱིས་སྟོང་པ་སྟེ། ཆོས་གང་དངོས་པོ་མེད་པ་དེ་ནི་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། དངོས་པོ་ཡོད་པ་མ་ཡིན་པའི་ཕྱིར་རོ། །འདས་པའོ་ཞེས་རྣམ་པར་འཇོག་པར་མི་ནུས། །མ་འོངས་པར་མ་ཡིན། ད་ལྟར་བྱུང་བར་འཇོག་པར་ནུས་པ་མ་ཡིན་ནོ། །ཞེས་བྱ་བ་གསུངས་པ་ཡིན་ནོ། །དེ་བཞིན་དུ་བདེན་པ་གཉིས་ལ་འཇུག་པ་ལས་ཀྱང༌། ཡང་འཇམ་དཔལ་ཡང་དག་པར་སྦྱོར་བ་གང་ཞིག་ཡིན། འཇམ་དཔལ་གྱིས་སྨྲས་པ། ལྷའི་བུ་དོན་དམ་པ་དང༌། དེ་བཞིན་ཉིད་དང༌། ཆོས་ཀྱི་དབྱིངས་དང༌། སྐྱེ་བ་མེད་པ་གང་དང་མཉམ་པ་མཚམས་མེད་པ་ལྔ་བྱེད་པ་དེ་དང་མཉམ་མོ་ཞེས་བྱ་བ་ལ་སོགས་པ་ཀུན་ནས་ཉོན་མོངས་པ་དང༌། རྣམ་པར་བྱང་བའི་ཆོས་ཐམས་ཅད་མཉམ་པ་ཉིད་དུ་རྒྱ་ཆེར་བཤད་ནས་སྨྲས་པ། ཡང་འཇམ་དཔལ་དོན་དམ་པའི་མཉམ་པ་ཉིད་གང་གིས་རྣམ་པར་བྱང་བ་མཉམ་པ་ཉིད་ཡིན་པ། ཆོས་ཐམས་ཅད་དེ་དང་མཉམ་པ་ཉིད་ཡིན་ནམ། འཇམ་དཔལ་གྱིས་སྨྲས་པ། ལྷའི་བུ་དོན་དམ་པར་ཆོས་ཐམས་ཅད་མ་སྐྱེས་པའི་མཉམ་པ་ཉིད་དང༌། དོན་དམ་པར་ཆོས་ཐམས་ཅད་ཤིན་ཏུ་མ་བྱུང་བའི་མཉམ་པ་ཉིད་དང༌། དོན་དམ་པར་ཆོས་ཐམས་ཅད་དངོས་པོ་མེད་པའི་མཉམ་པ་ཉིད་ཀྱིས་ཆོས་ཐམས་ཅད་མཉམ་པ་ཉིད་ཡིན་ནོ། །ཞེས་རྒྱ་ཆེར་གསུངས་པ་དང༌། འཕགས་པ་ཏིང་ངེ་འཛིན་གྱི་རྒྱལ་པོའི་མདོ་ལས་ཀྱང༌། དཔེར་ན་ཆུ་ཤིང་རློན་པའི་ཕུང་པོ་ལས། །སྙིང་པོ་འདོད་པའི་སྐྱེས་བུ་རྣམ་བཙལ་ན། །ཕྱི་དང་ནང་ན་སྙིང་པོ་ཡོད་མ་ཡིན། །ཆོས་རྣམས་ཐམས་ཅད་དེ་འདྲར་ཤེས་པར་གྱིས། །ཞེས་གསུངས་པ་དང༌། ཡང་དེ་ཉིད་ལས། དཔེར་ན་གཞོན་ནུའི་རྨི་ལམ་ནང་གནས་ཚེ། །དེས་ནི་བུ་སྐྱེས་ཤི་བར་གྱུར་པ་མཐོང༌། །སྐྱེས་ནས་དགའ་ལ་ཤི་བས་གདུང་བར་འགྱུར། །ཆོས་རྣམས་ཐམས་ཅད་དེ་འདྲར་ཤེས་པར་གྱིས། །ཞེས་གསུངས་པ་དང༌། སངས་རྒྱས་ཐམས་ཅད་ཀྱི་ཡུལ་ལ་འཇུག་པའི་ཡེ་ཤེས་སྣང་བའི་རྒྱན་ལས་ཀྱང༌། རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། །ཆོས་རྣམས་ཐམས་ཅད་དེ་བཞིན་གཤེགས་དང་འདྲ། །བྱིས་པའི་བློ་ཅན་མཚན་མར་འཛིན་པ་རྣམས། །འཇིག་རྟེན་དག་ན་མེད་པའི་ཆོས་ལ་སྤྱོད། །ཅེས་གསུངས་པ་དང༌། དེ་བཞིན་དུ་སངས་རྒྱས་ཐམས་ཅད་མཉམ་པར་སྦྱོར་བའི་རྒྱུད་ལས་ཀྱང༌། ཐམས་ཅད་ནམ་མཁའི་མཚན་ཉིད་དེ། །ནམ་མཁའ་ལ་ཡང་མཚན་ཉིད་མེད། །ཁམས་གསུམ་དག་ནི་མ་ལུས་པ། །ཐམས་ཅད་སྒྱུ་མ་ལྟ་བུ་སྟེ། །ཇི་ལྟར་སྒྱུ་མ་ཐམས་ཅད་དུ། །མཐོང་བ་དང་ནི་རིག་འགྱུར་བ། །དམིགས་སུ་ཡོད་པ་མ་ཡིན་ཏེ། །དེ་བཞིན་འགྲོ་ལ་ཀུན་གྱི་ཚུལ། །ཞེས་གསུངས་པ་དང༌། དེ་བཞིན་དུ་བཅོམ་ལྡན་འདས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཀྱང༌། རབ་འབྱོར་གཟུགས་ནི་ངོ་བོ་ཉིད་ཀྱིས་སྟོང་པ་སྟེ། ཞེས་བྱ་བ་ནས་རྣམ་པར་ཤེས་པའི་བར་དུ་ཉེ་བར་བཟུང་སྟེ་སྟོང་པའི་མཚན་ཉིད་ཅན་དུ་གསུངས་པ་དང༌། དཀོན་མཆོག་གི་ཟ་མ་ཏོག་ལས་ཀྱང༌། འཇམ་དཔལ་སངས་རྒྱས་ཀྱི་ཆོས་ཐམས་ཅད་ཀྱང་ཆོས་མ་ཡིན་ནམ། སྨྲས་པ། བཙུན་པ་རབ་འབྱོར་སངས་རྒྱས་ཀྱི་ཆོས་རྣམས་ཡང་དག་པར་འབྱུང་བ་ནི་འགའ་ཡང་མེད་དེ། གང་འབྱུང་བ་དེ་ནི་ཆོས་རྣམས་ཀྱི་ཆོས་ཉིད་དོ་ཞེས་བརྗོད་པར་མི་བྱའོ། །དེ་བས་ན་བཅོམ་ལྡན་འདས་ཀྱིས་འདི་ལྟར་ཆོས་མ་ཡིན་པའོ། །ཞེས་གསུངས་པ་ཡིན་ནོ། །དེ་བས་ན་འདི་དག་ཐམས་ཅད་ཡོངས་སུ་བརྟག་པའི་ངོ་བོ་ཉིད་ལ་དགོངས་ནས་གསུངས་སོ། །ཞེས་གང་བཤད་པ་དེའང་བདེན་པ་ཉིད་ཡིན་ནོ། །ཡོངས་སུ་བརྟག་པའི་ངོ་བོ་ཉིད་དུ་བརྗོད་པ་ནི་ཚད་མ་དང་འགལ་བ་ཡིན་ཡང༌། བྱིས་པ་རྣམས་ཀྱིས་དེ་ཁོ་ན་ཉིད་དུ་ཉེ་བར་གཟུང་བ་ཡིན་ནོ་ཞེ་ན། དེ་ལྟ་ན་ནི་སྐྱེ་བ་ལ་སོགས་པ་ཉིད་ཡོངས་སུ་བརྟག་པ་ཡིན་པས་ཚད་མ་དང་འགལ་ཏེ། དེས་ན་མ་སྐྱེས་པ་ཉིད་ཡིན་ཏེ། དེ་ཁོ་ན་ཉིད་ཡིན་པར་གྲུབ་པ་ཡིན་ནོ། །འདི་ནི་བཅོམ་ལྡན་འདས་ཀྱིས་ཆོས་ཡང་དག་པར་སྡུད་པ་ལས་གསལ་བ་ཁོ་ནར་གསུངས་པ་ཡིན་ཏེ། རིགས་ཀྱི་བུ་སྐྱེ་བ་དང་འགག་པ་ལ་མངོན་པར་ཞེན་པ་ལ་འཇིག་རྟེན་རྣམས་ཞུགས་པ་ཡིན་ཏེ། དེ་ལ་དེ་བཞིན་གཤེགས་པའི་ཐུགས་རྗེ་ཆེན་པོས་འཇིག་རྟེན་གྱི་སྐྲག་པའི་གནས་སྤང་བར་བྱ་བའི་ཕྱིར། སྐྱེ་བ་དང་འགག་པར་འགྱུར་རོ་ཞེས་ཐ་སྙད་དུ་གསུངས་པ་ཡིན་གྱི། འདི་ལ་ཆོས་འགའ་ཡང་སྐྱེ་བ་མེད་དོ། །ཞེས་གསུངས་པ་ཡིན་ནོ། །དེ་བས་ན་སྐྱེ་བ་མེད་པ་དང་སྟོང་པ་ཉིད་ལ་སོགས་པའི་ཚིག་གིས་བསྟན་པ་གཉིས་སུ་མེད་པའི་དེ་ཁོ་ན་ཉིད་ཡིན་ནོ་ཞེས་བྱ་བར་གནས་སོ། །གང་ཡང་འདུལ་བ་ལ་སོགས་པར་གཉིས་སུ་མེད་པ་འདི་ཅིའི་ཕྱིར་མ་བསྟན་ཞེས་སྨྲ་ན། དེ་ནི་བརྩོན་འགྲུས་ཆུང་བའི་ཕྱིར་ཞེས་བཤད་པ་ཉིད་ཀྱི་ཕྱིར་ཏེ། དེའང་རང་དོན་ཙམ་ལ་བརྩོན་ཞིང་བདེན་པ་བསྟན་པ་ཉིད་ཀྱིས་དོན་བྱེད་ལ། ཆོས་ཐམས་ཅད་བདག་མེད་པའི་ཏིང་ངེ་འཛིན་ལ་ནི་གཡང་ས་དང་འདྲ་བས་གཉིས་སུ་མེད་པ་མ་བསྟན་པ་ཡིན་ཏེ། སྟོན་པ་པོ་རྣམས་ནི་ཐམས་ཅད་ལ་ཐམས་ཅད་སྟོན་པར་མི་མཛད་དེ། ཉེ་བར་སྟོན་པ་དེ་ནི་དགོས་པའི་དབང་དུ་མཛད་པ་ཡིན་པའི་ཕྱིར་རོ། །བྱང་ཆུབ་སེམས་དཔའ་རྣམས་ནི་ཟབ་པ་དང་རྒྱ་ཆེ་བའི་བསམ་པ་ཅན་ཡིན་པའི་ཕྱིར་རྣམ་པ་ཐམས་ཅད་དགོས་པ་ཡིན་པས་ན། ཐམས་ཅད་ཉེ་བར་སྦྱར་བའི་ཕྱིར་དེ་རྣམས་ལ་གཉིས་སུ་མེད་པའི་ཡེ་ཤེས་ཉེ་བར་སྟོན་པར་མཛད་པ་ཡིན་ཏེ། གཞན་གྱི་དོན་གཅིག་ཏུ་བྱེད་པའི་བསྒྲུབ་པར་བྱ་བ་ནི་བླ་ན་མེད་པའི་བྱང་ཆུབ་ཡིན་ལ། དེའང་སེམས་ཅན་ཐམས་ཅད་ལ་ཕན་པར་བརྩོན་པའི་བྱང་ཆུབ་སེམས་དཔའ་ཉིད་ཀྱིས་འཇུག་པར་ནུས་པ་ཡིན་ཏེ། གང་གི་ཕྱིར་བྱང་ཆུབ་སེམས་དཔའ་རྣམས་ཀྱི་འཇུག་པ་ནི་རྟག་ཏུ་གཞན་གྱི་དོན་བྱེད་པར་རོ་གཅིག་པ་ཡིན་པའི་ཕྱིར་རོ། །མང་དུ་བཤད་པས་ཅི་ཞིག་བྱ་སྟེ། རིམ་པ་གང་གིས་བསོད་ནམས་དང་ཡེ་ཤེས་ཀྱི་ཚོགས་དྲི་མ་མེད་པ་མ་ལུས་པར་བསགས་པས་ཀུན་ཏུ་བཟང་པོ་ཉིད་དམ། སངས་རྒྱས་ཉིད་ཅེས་བྱ་བ་ཐོབ་ནས་འགྲོ་བ་མ་ལུས་པའི་དགོས་པའི་དོན་མཛད་པར་སྤྱོད་པ། བླ་ན་མེད་པའི་བདེ་བར་གཤེགས་པའི་གོ་འཕང་འཐོབ་པར་འགྱུར་བ་དེ་ལྟ་དེ་ལྟར་སེམས་ཅན་མ་ལུས་པའི་དགོས་པ་བྱེད་པའི་ཐབས་སུ་གྱུར་པའི་སྙིང་རྗེ་ཆེན་པོའི་བརྟུལ་ཞུགས་ལ་སྤྱོད་ཅིང༌། གཞན་གྱི་དགོས་པ་བྱེད་པ་ཉིད་ལ་ལྷག་པར་འཇུག་པར་འགྱུར་བ་ཡིན་གྱི། དེ་རྣམས་སངས་རྒྱས་སུ་གྱུར་ནས་ཀྱང་ཉན་ཐོས་ཀྱི་ཐེག་པ་ལྟར་རང་གི་དགོས་པ་བྱ་བར་དགོས་པ་སྔོན་དུ་འགྲོ་བས་འཇུག་པ་ནི་མ་ཡིན་ནོ། །འདིར་དཔེར་བསྟན་པ་ནི། ཇི་ལྟར་བྱང་ཆུབ་སེམས་དཔའ་ཆོས་འཕགས་ཀྱིས་བྱང་ཆུབ་སེམས་དཔའ་རྣམས་ནི་འདོད་ཆགས་ལ་རྒྱབ་ཀྱིས་ཕྱོགས་པར་མི་བྱེད་པ་ནི་བྱང་ཆུབ་སེམས་དཔའ་ཆེན་པོ་རྣམས་ཀྱི་ལམ་ཤེས་པ་ཉིད་ཡིན་ཏེ། གང་འདོད་ཆགས་ལ་སོགས་པ་ལ་རྒྱབ་ཀྱིས་ཕྱོགས་པར་ཡང་མི་འདོད་པར། བླ་ན་མེད་པའི་གོ་འཕང་སྒྲུབ་པར་ཡང་བྱེད་དོ། །ཞེས་གསུངས་པས། འདོད་ཆགས་ལ་སོགས་པ་ཉིད་བྱང་ཆུབ་ཀྱི་རྐྱེན་དུ་གྱུར་པ་ཡིན་ནོ། །ཉོན་མོངས་པ་མ་སྤངས་པ་རྣམས་ཇི་ལྟར་མངོན་པར་བྱང་ཆུབ་པར་འགྱུར་ཞེས་རྟོག་ན། ཆོས་ཐམས་ཅད་གདོད་མ་ནས་མ་སྐྱེས་པ་ཡིན་པའི་ཕྱིར་ཉོན་མོངས་པ་རྣམས་སམ། དེ་སྤོང་བ་དེ་ཁོ་ན་ཉིད་མ་ཡིན་པ་མེད་པས། ཉོན་མོངས་པ་དེ་གང་ཡིན། ཅི་ཞིག་སྤང་བར་བྱ་བ་དེ་མ་མཐོང་ངོ༌། །རིམ་པ་འདིས་ཅི་མ་ལུས་པར་ཕུན་སུམ་ཚོགས་པའི་གནས་འཐོབ་པར་འགྱུར་རམ། མི་འགྱུར་ཞེས་དཔྱད་པར་བྱ་སྟེ། གལ་ཏེ་འདོད་ཆགས་མ་སྤངས་པར་གྱུར་ཀྱང་ཀུན་ཏུ་བཟང་པོ་ཉིད་གང་ཡིན་པ་དེ་འདིར་འགྱུར་ན། དེ་སྤངས་པས་ཅི་ཞིག་བྱ། ཡང་འདིར་ཁྱེད་ལ་འདོད་ཆགས་སྤང་བ་བསྟན་དུ་ཟིན་ཀྱང་ཅིའི་ཕྱིར་རྟོགས་པར་མ་གྱུར། དེའང་འདི་ལྟར་བདག་ཏུ་མངོན་པར་ཞེན་པ་སྔོན་དུ་འགྲོ་བས། རང་དང་གཞན་རྣམ་པར་ཕྱེ་བའི་ཡུལ་རྣམས་ལ་ཀུན་ཏུ་ཞེན་པ་ལ་སོགས་པ་ནི་ཀུན་ཏུ་འདོད་ཆགས་ལ་སོགས་པ་རྣམས་ཡིན་ལ། གང་ཡང་བདག་ཏུ་འཛིན་པ་རྩ་བ་ནས་བཏོན་པ་རྣམས་ལ་ནི་བདག་དང་གཞན་གྱི་རྣམ་པར་ཕྱེ་བ་ཡོད་པ་མ་ཡིན་ཏེ། དེ་རྣམས་ནི་ཆོས་ཐམས་ཅད་ཀྱི་ངོ་བོ་ཉིད་མཉམ་པ་ཉིད་ཀྱི་བསམ་པས་ཡོངས་སུ་མྱ་ངན་ལས་འདས་པ་ཉིད་དུ་འཇིག་རྟེན་ན་རྣམ་པར་གནས་ཏེ། འདོད་པར་བྱ་བ་དང་མི་མཐུན་པའི་ཡུལ་དུ་སྒྲོ་འདོགས་པ་མེད་པ་ཡིན་ན། ཅིའི་ཕྱིར་ཕྱིན་ཅི་ལོག་ལས་བྱུང་བའི་འདོད་ཆགས་ལ་སོགས་པ་མི་འབྱུང་བར་འགྱུར། ཡང་སྨྲས་པ། གང་ཞིག་ཉེས་པ་མ་ལུས་སྐྱེད་བྱེད་འཇིག་ཚོགས་ལྟ་བའི་བུད་ཤིང་ངེས་བསྲེགས་ཤིང༌། །བདག་གཞན་རབ་དབྱེའི་ཡུལ་རྣམས་རྩད་ནས་འབྱིན་པ་དེ་ནི་ཉེས་པ་བསྐྱེད་པ་ཡིན། །ཉེས་མེད་ཟིན་ཀྱང་རིག་ལྟར་སྙིང་རྗེས་སྒྱུ་མའི་སྐྱེས་བུ་ལྟ་བུར་ལས་རྣམས་ལ། །བློ་བཟང་སྔོན་གྱི་སྨོན་ལམ་ཉིད་ཀྱིས་འཁོར་ལོ་འཁོར་བའི་ཤུགས་བཞིན་སྦྱོར་བར་འགྱུར། །གལ་ཏེ་ཐེག་པ་ཆེན་པོ་ལ་མངོན་པར་ཞུགས་པ་ལས་སྙིང་རྗེ་ཆེན་པོའི་གོ་ཆ་བགོས་པའི་བྱང་ཆུབ་སེམས་དཔའ་རྣམས་ནི་ཆོས་ཐམས་ཅད་ལ་བདག་མེད་པར་རྟོགས་པས། སེམས་ཅན་གྱི་མིང་ཙམ་ཡང་མ་དམིགས་ཤིང༌། དམིགས་སུ་མེད་པའི་སྙིང་རྗེ་ཆེན་པོ་ལ་གནས་པ་ཡིན་མོད་ཀྱི། །འོན་ཀྱང་སྔོན་གྱི་སྨོན་ལམ་གྱི་སྟོབས་ཀྱིས་འཕེན་པའི་ཤུགས་འབད་པ་མེད་པར་འཇུག་པས། མ་རིག་པའི་རྒྱུ་ཅན་ཐོག་མ་མེད་པ་ནས་བྱུང་བའི་སྲིད་པའི་འདམ་གྱི་ཆུ་བོར་ནུབ་པའི་འགྲོ་བ་རྣམས་གདོན་པ་ལ་རབ་ཏུ་འཇུག་པར་མཛད་པ་ཡིན་ནོ། །དེ་ཡང་གང་ཞིག་སྲོག་དང་བུ་དང་དེ་བཞིན་ཆུང་མ་ནོར། །ཕོངས་པ་རྣམས་ཀྱི་དོན་དུ་རྩ་བཞིན་ལེགས་པར་གཏོང་བྱེད་ཅིང༌། །ས་གསུམ་གདོན་པར་བྱ་ཕྱིར་གོ་བགོས་སེམས་ཅན་དམ་པ་ནི། །དེ་ལས་ལྷག་པའི་ཆགས་ལ་བརྟེན་པ་ས་སྟེང་གཞན་སུ་ཡོད། །ཅེས་བཤད་པ་ཡིན་ཏེ། གང་གི་ཕྱིར་ས་གསུམ་གྱི་དགོས་པའི་ཐབས་ལ་གཞོལ་བ་དེ་རྣམས་ནི་རང་དོན་ཙམ་ལ་ཆེད་ཆེར་སེམས་པ་མ་ཡིན་ནོ། །དེ་ཉིད་ཀྱིས་ན་སྙིང་རྗེ་ཆེན་པོའི་འདོད་ཆགས་ལ་བརྟེན་པ་ཉིད་ཡིན་པས་ན་ལྷག་པའི་ཆགས་པ་ལ་བརྟེན་པ་ཞེས་བཤད་པ་ཡིན་ལ། སྙིང་རྗེ་ཆེན་པོའང་ར་བ་ཀྱི་མཐར་ཐུག་པར་འགྲོ་བས་གཞན་གྱིས་དོར་བ་བག་ཆགས་ཀྱི་སྟོབས་ཡོངས་སུ་རྫོགས་པར་བྱས་པས། དོན་ཐམས་ཅད་ཕུན་སུམ་ཚོགས་པའི་ཐམས་ཅད་མཁྱེན་པ་ཉིད་དུ་འགྱུར་བ་ནི་རིགས་པ་མ་ཡིན་ནོ་ཞེས་ཤིན་ཏུ་སྤྲོས་པས་ཆོག་གོ །དྲིས་པ། ཆོས་ཐམས་ཅད་བདག་མེད་པར་རྟོགས་པ་དང༌། དམིགས་སུ་མེད་པ་ལ་གནས་པའི་བྱང་ཆུབ་སེམས་དཔའ་རྣམས་ཇི་ལྟར་འཁོར་བར་སེམས་ཅན་གྱི་དོན་བྱེད་པ་ལ་འཇུག་པར་འགྱུར། གལ་ཏེ་སེམས་ཅན་གྱི་དོན་བྱེད་པ་ལ་འཇུག་ན་དམིགས་སུ་མེད་པའི་ཡེ་ཤེས་ལ་གནས་པ་ཉིད་དུ་མི་འགྱུར་ཏེ། དགོས་པ་བྱ་བ་དང༌། དགོས་པ་བྱེད་པ་དང༌། དགོས་པ་ལ་དམིགས་པའམ། མི་དམིགས་པས་འཇུག་པར་མི་འགྱུར་རོ་ཞེ་ན། འདི་ནི་སྔོན་གྱི་སྨོན་ལམ་གྱི་འཕེན་ཤུགས་ཀྱི་སྟོབས་ཀྱིས་འཕགས་པ་དེ་རྣམས་འབད་པ་མེད་པར་སེམས་ཅན་གྱི་དོན་བྱེད་པ་ལ་འཇུག་གོ་ཞེས་སྔར་སྨྲས་ཟིན་པ་མ་ཡིན་ནམ། དེའང༌། དེ་ཡི་བྱིན་རླབས་ཙམ་གྱིས་ནི། །སྐྱེས་བུས་ཡིད་བཞིན་ནོར་བུ་ལྟར། །རྩིག་སོགས་ལས་ཀྱང་ཆོས་སྟོན་པར། །ཅི་འདོད་པར་ནི་འབྱུང་བར་འགྱུར། །ཞེས་བཤད་པ་ཡིན་ནོ། །དེ་ལྟར་ན་ཐེག་པ་ཆེན་པོའི་དོན་ཉིད་ནི་མཆོག་ཏུ་བླང་བར་བྱ་བ་ཡིན་ནོ་ཞེས་བྱ་བར་གནས་སོ། །དྲིས་པ། ཐེག་པ་གཞན་དག་ལས་ཐེག་པ་ཆེན་པོའི་ཁྱད་པར་ཅི་ཞིག་ཡོད་དེ། འབྲས་བུ་མཚུངས་པ་ཉིད་ཡིན་པའི་ཕྱིར་རོ་ཞེ་ན། འདིར་ཁྱད་པར་གང་ཞིག་ཡོད་པ་དེ་བརྗོད་པར་བྱ་སྟེ། སྨོན་ལམ་དང་ནི་འཇུག་པ་དང༌། །དེ་བཞིན་ཟབ་དང་རྒྱ་ཆེ་ཉིད། །མི་ལྡོག་འབྲས་བུ་ཐོབ་པས་ཀྱང༌། །ཐེག་པ་ཆེན་པོ་ཁྱད་པར་འཕགས། །སྨོན་ལམ་ལ་སོགས་པ་འདི་དག་གོང་ནས་གོང་དུ་འཕེལ་བའི་རྒྱུར་གྱུར་པས་བླ་ན་མེད་པའི་བདེ་བར་གཤེགས་པའི་གོ་འཕང་འཐོབ་པར་འགྱུར་རོ་ཞེས་བྱ་བ་ནི་ཐེག་པ་ཆེན་པོའི་དོན་ཡིན་ནོ། །ཡང་དོན་འདི་ཉིད་གསལ་བར་བྱ་བ་ནི། ཐེག་པ་ཐམས་ཅད་ཀྱི་མཆོག་ཏུ་གྱུར་པས་ན་ཐེག་པ་ཆེན་པོ་ཞེས་བྱའོ། །ཞེས་བྱ་བའི་དོན་ནི། གང་གི་ཕྱིར་ངེས་པར་ལེགས་པ་ཐོབ་པར་བྱ་བ་ལ་ནི་དེ་མ་གཏོགས་པར་ཐབས་གཞན་ཡོད་པ་མ་ཡིན་ནོ། །དེའང་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་ཐེག་པ་ཆེན་པོ་ཉི་ཤུ་པ་ལས། རྟོག་པའི་ཆུ་ཡིས་གང་བ་ཡིས། །འཁོར་བའི་རྒྱ་མཚོ་ཆེན་པོར་ནི། །ཐེག་ཆེན་གྲུ་ལ་མ་ཞུགས་པར། །སུ་ཞིག་ཕ་རོལ་འགྲོ་བར་འགྱུར། །ཞེས་བཤད་པ་ཡིན་ནོ། །གལ་ཏེ་བླ་ན་མེད་པའི་ཡེ་ཤེས་ཐོབ་པར་བྱ་བའི་ཕྱིར་ཐབས་ཀྱི་མཆོག་ནི་ཐེག་པ་ཆེན་པོ་གཅིག་པུ་ཁོ་ན་ཡིན་ན། བཅོམ་ལྡན་འདས་ཀྱིས་ཅིའི་ཕྱིར་ཐེག་པ་གསུམ་དུ་སྟོན་པར་མཛད་ཅེས་རྟོག་ན། དེ་བརྗོད་པར་བྱ་སྟེ། གདུལ་བྱ་མ་རིག་པའི་སྤྲོས་པས་རྒྱུད་ཉེ་བར་བཅོམ་པར་གྱུར་པ། མོས་པ་རྣམ་པ་སྣ་ཚོགས་པར་གྱུར་པ་དུ་མ་དག་ལ་བཅོམ་ལྡན་འདས་ཀྱིས་ཐུགས་རྗེ་ཆེན་པོའི་ཤུགས་ཀྱི་དབང་གིས་སེམས་ཅན་ཐམས་ཅད་ཀྱི་བསམ་པ་དང༌། ཡིད་ལ་རེ་བ་རྫོགས་པར་མཛད་པའི་ཕྱིར་ཐེག་པ་སྣ་ཚོགས་པ་སྟོན་པར་མཛད་པས། སྲིད་པའི་རྒྱ་མཚོ་ལས་སྒྲོལ་བར་མཛད་པའི་ཕྱིར་ཐེག་པ་སྣ་ཚོགས་གསུངས་པ་ཡིན་ནོ། །དེའང་བཅོམ་ལྡན་འདས་ཀྱིས། ཇི་སྲིད་སེམས་ནི་འཇུག་གི་བར། །ཐེག་པའི་མཐར་ཐུག་ཡོད་མ་ཡིན། །སེམས་ནི་ལྡོག་པར་གྱུར་པ་ན། །ཐེག་པ་མེད་ཅིང་འགྲོ་བ་མེད། །ཐེག་པའི་ངེས་པ་ཡོད་མིན་པས། །ཐེག་པ་གཅིག་ཏུ་ངེས་གསུངས་པ། །བྱིས་པ་རྣམས་ནི་དྲང་བའི་ཕྱིར། །ཐེག་པའི་དབྱེ་བའང་ངས་བཤད་དོ། །ཞེས་གསུངས་པ་ཡིན་ནོ། །ཡང་དོན་འདི་ཉིད་སློབ་དཔོན་ཀླུ་སྒྲུབ་ཀྱི་ཞལ་སྔ་ནས་ཀྱིས་མཉམ་པ་མེད་པའི་བསྟོད་པ་ལས་གསལ་བར་མཛད་པ་ནི། ཆོས་དབྱིངས་དབྱེ་བ་ཡོད་མིན་པས། །ཁྱེད་ཐེག་དབྱེ་བ་ཡོད་མིན་གྱི། །སེམས་ཅན་རྣམས་ནི་འཇུག་པའི་ཕྱིར། །ཐེག་པ་གསུམ་དུ་གསུངས་པ་ཡིན། །ཞེས་བཤད་པ་ཡིན་ནོ། །དེ་བཞིན་དུ་བཅོམ་ལྡན་འདས་ཀྱིས་གདུ་ལ་བྱ་རྣམས་ཀྱི་ངོར་མཛད་པ་དང༌། དབང་པོ་རྣམས་ཀྱི་དབྱེ་བའི་དབང་དུ་མཛད་ནས། །ཉན་ཐོས་ཀྱི་ཐེག་པར་སྡུག་བསྔལ་གྱི་བདེན་པ་ལ་སོགས་པ་བླང་བར་བྱ་བའི་དེ་ཁོ་ན་ཉིད་ཡིན་པར་གསུངས་ལ། དེའང་སྟོབས་དང་ལྡན་པའི་འབད་པས་བསྒྲུབ་པར་བྱ་བ་ཡིན་གྱི། ཤིན་ཏུ་ཡུན་རིང་མོ་ཞིག་གིས་དུས་གཞན་ཞིག་ན་དཀའ་བར་སྤྱོད་པས་ཟད་པ་དང་མི་སྐྱེ་བའི་ཡེ་ཤེས་ཐོབ་པས་ཉོན་མོངས་པའི་སྒྲིབ་པ་སྤངས་པ་ཙམ་གྱིས་དགྲ་བཅོམ་པ་ཉིད་དུ་གྱུར་པ་ཡིན་ལ། དེའང་རང་གི་དོན་གྱི་འབྲས་བུ་ཙམ་གྱི་བྱང་ཆུབ་ཡིན་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ནི་མི་འགྱུར་བ་ཉིད་དེ། གང་གི་ཕྱིར་ཉན་ཐོས་གྱི་ཐེག་པར་བྱ་བ་བྱས། །ངའི་སྐྱེ་བ་ཟད་དོ། །ཚངས་པར་སྤྱོད་པ་སྤྱད་དོ། །ང་ནི་སྲིད་པ་འདི་ལས་གཞན་མི་ཤེས་སོ། །ཞེས་བྱ་བ་ནི་བསྒྲུབ་པར་བྱ་བའི་མཆོག་ཏུ་བཤད་པས། དེ་ལྟར་ན་དེ་རྣམས་ནི་འཁོར་བ་ལ་རྒྱབ་ཀྱིས་ཕྱོགས་ཤིང༌། རང་གི་དོན་ཙམ་ལ་དགའ་བས་གནས་པ་ཡིན་པས་ན་བྱང་ཆུབ་ཆེན་པོ་འཐོབ་པར་མི་འགྱུར་རོ། །འདི་ནི་རང་གི་རྟོག་པ་ཙམ་གྱིས་སྨྲས་པ་ནི་མ་ཡིན་གྱི། གཞན་དུ་ན་སྟོན་པ་ཉིད་ཀྱིས་ལང་ཀར་གཤེགས་པའི་མདོ་ལས། ཏིང་འཛིན་དྲེགས་པས་མྱོས་པ་དེ། །ཟག་པ་མེད་པའི་དབྱིངས་ན་འཁོད། །ཅེས་གསུངས་པ་དང༌། དེ་བཞིན་དུ་བྱང་ཆུབ་ཀྱི་སེམས་བཤད་པ་ལས་ཀྱང༌། ཡེ་ཤེས་ལུས་སུ་གཅིག་པ་དེ། །ཏིང་འཛིན་དྲེགས་པས་བརྒྱལ་ནས་ནི། །ཇི་སྲིད་སངས་རྒྱས་ཀྱིས་མ་བསྐུལ། །དེ་སྲིད་ཉན་ཐོས་གནས་པར་འགྱུར། །སླར་ཡང་ཚུལ་ནི་སྣ་ཚོགས་པའི། །ཐབས་ནི་མང་པོས་བསྐུལ་བ་ཡིན། །ཞེས་བཤད་པ་ཡིན་ནོ། །དེ་རྣམས་ཀྱང་རང་གི་དོན་ཙམ་གྱིས་འབྲས་བུའི་མཚན་ཉིད་ཙམ་གྱི་བྱང་ཆུབ་ལ་གནས་པ་ཡིན་ལ། དེའང་བཅོམ་ལྡན་འདས་ཀྱིས་མདོ་སྡེ་དང་རྒྱུད་ཀྱི་རྒྱལ་པོ་མཐའ་ཡས་པའི་ནང་ནས་བྱང་ཆུབ་ཞན་པ་ཉིད་ཡིན་པར་གསུངས་པ་དང༌། དེ་བཞིན་དུ་ཉན་ཐོས་ཀྱི་ཐེག་པ་ནི་ཐེག་པ་དམན་པའོ་ཞེས་གསུངས་པ་ཡིན་ལ། དེ་ཉིད་ཀྱིས་ན་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྣམས་ཀྱི་བསླབ་པར། ཉན་ཐོས་རྣམས་དང་ལྷན་ཅིག་གནས་པ་དང༌། ཀུན་ཏུ་སྨྲ་བ་ལ་སོགས་པ་དགག་པར་མཛད་པ་ཡིན་ལ། ཁོ་བོ་ཅག་རྣམས་ཀྱང་དེ་ལྟར་འདོད་པ་ཡིན་ནོ། །དྲིས་པ། གལ་ཏེ་བཅོམ་ལྡན་འདས་ཀྱིས་ཉན་ཐོས་ཀྱི་ཐེག་པ་ལ་སོགས་པར་བསྟན་པ་ནི་བསྒྲུབ་པར་བྱ་བའི་མཆོག་ཉིད་ཡིན་པར་མ་གསུངས་ན། ཅིའི་ཕྱིར་སྟོན་པར་མཛད་ཅེས་རྟོག་ན། དེ་ནི་འདི་ཉིད་དུ་སྨྲས་ཟིན་པ་ཡིན་ཏེ། ཉན་ཐོས་ཀྱི་ཐེག་པ་ལ་སོགས་པ་སྟོན་པར་མཛད་པ་ནི་གདུལ་བྱ་མང་པོའི་བསམ་པ་ཐ་དད་པ་ལས། མོས་པ་དམན་པ་ལ་ལ་དག་དོན་དམ་པ་ལ་འཇུག་པའི་ཕྱིར་ཡིན་ཏེ། གང་གི་ཕྱིར་བཅོམ་ལྡན་འདས་ཀྱི་ཐུགས་རྗེའི་གནས་སུ་གྱུར་པ་ནི་སེམས་ཅན་ཐམས་ཅད་ཡིན་ལ། དེ་དག་ཀྱང་སེམས་ཅན་གྱི་སྤྱོད་པ་མཐའ་ཡས་པ་ཡིན་ཞིང༌། ཐམས་ཅད་ཚུལ་མཐའ་ཡས་པས་གདུལ་བར་བྱ་བ་ཡིན་པས་ན། བཅོམ་ལྡན་འདས་ཀྱིས་སངས་རྒྱས་ཀྱི་ཆོས་བསྟན་པའང་མཐའ་ཡས་ཤིང་སྣ་ཚོགས་པ་ཉིད་ཡིན་ནོ། །ཡང་དྲིས་པ། མུ་སྟེགས་པ་རྣམས་ཀྱང་འདི་དག་ཐམས་ཅད་ནི་བདག་འབའ་ཞིག་ཡིན་ནོ་ཞེས་ཟེར་བས་གཉིས་སུ་མེད་པའི་ཤེས་པ་ཡོད་པ་ཉིད་ཡིན་ཏེ། དེ་བས་ན་འདི་དང་ཁྱད་པར་ཅི་ཞིག་ཡོད་ཅེས་རྟོག་ན། དེ་བརྗོད་པར་བྱ་སྟེ། བདག་མེད་པ་ཉིད་ཁྱད་པར་ཡིན་ན་གཞན་དྲིས་པས་ཅི་ཞིག་བྱ། ཡང་འདིར་མུ་སྟེགས་བྱེད་གཞན་དག་རྩོད་པར་སྨྲ་བར་རྩོམ་པ་ནི་མ་ཡིན་གྱི། གང་གི་ཕྱིར་བ་དེ་བར་གཤེགས་པའི་ལམ་ལ་གནས་པ་ཉིད་ནི་ཐར་པའི་ལམ་ལ་འཇུག་པར་སྤྲོ་བ་ཉིད་ཡིན་པ་དང༌། དབང་པོའི་དབྱེ་བས་མྱུར་བ་དང༌། རིང་བ་དང༌། ཤིན་ཏུ་ཡུན་རིང་བས་རྣམ་པར་གྲོལ་བའི་སྐལ་པ་ཅན་རྣམས་ལུང་གི་དོན་ལ་ཕན་ཚུལ་རྣམ་པར་དཔྱོད་པ་ནི་མཛེས་ཀྱི། ལྟ་བ་ངན་པས་སེམས་རྒྱུད་ཚིག་པར་གྱུར་པ། ཤིན་ཏུ་ཚ་བའི་མདག་མའི་མེའི་ཚོགས་ཀྱི་ནང་དུ་ལྷུང་བར་གྱུར་པ། བདེ་བའི་ལམ་ལས་ཤིན་ཏུ་ཡུན་རིང་དུ་ཡོངས་སུ་ཉམས་པ། དམུས་ལོང་འོ་མའི་ཡོན་ཏན་ཡོངས་སུ་རྟོག་པར་བྱེད་པ་ལྟ་བུའི་མུ་སྟེགས་པ་གཞན་དག་དང༌། ཐེག་པ་ཆེན་པོར་ཡོངས་སུ་བརྟགས་པས་ཅི་ཞིག་བྱ། གང་གི་ཕྱིར་གང་ཐམས་ཅད་མཁྱེན་པའི་གོ་འཕང་ཐམས་ཅད་ཀྱི་བདག་ཉིད་ཅན། དོན་དམ་པའི་དེ་བཞིན་ཉིད་ཀྱི་རང་བཞིན་དེ་བཞིན་གཤེགས་པའི་རང་རིག་པ། ཉན་ཐོས་རྣམས་ཀྱི་སྤྱོད་ཡུལ་མ་ཡིན་པ། གཅིག་དང་དུ་མའི་རྣམ་པར་རྟོག་པའི་དྲྭ་བ་དང་བྲལ་བ། དཔེ་ཐམས་ཅད་ཀྱིས་སྤངས་པ། ཐུགས་རྗེ་ཆེན་པོའི་ཉམས་ཀྱིས་ཁྱབ་པ། དངོས་པོ་ཐམས་ཅད་ཀྱི་རྟོག་པ་དང་བྲལ་བ། ཆོས་ཀྱི་དབྱིངས་ཀྱི་རང་བཞིན་ཅན། ཕྱིན་ཅི་མ་ལོག་པའི་ཐབས། ཞིང་དམ་པའི་གནས། གཞན་གྱི་དགོས་པ་དང་རྗེས་སུ་མཐུན་པའི་སྨོན་ལམ་གྱི་ས་བོན་དང༌། རྗེས་སུ་འཇུག་པའི་འདུས་བྱས་པ་ལས་མྱ་ངན་ལས་མི་འདའ་བའི་ཆོས་ཅན། འགྲོ་བའི་དོན་མཛད་པའི་གནས་སུ་གྱུར་པ་ནི་བདེ་བར་གཤེགས་པ་ཡིན་ན། ལོག་པར་ལྟ་བའི་གདོན་གྱིས་ཟིན་པའི་སེམས་དང་ལྡན་པའི་ཉོན་མོངས་པ་དེ་རྣམས་ཀྱིས་རྟོགས་པར་ཇི་ལྟར་འགྱུར། གང་ཡང་རང་གི་སྡེ་བ་རྣམས་ལའང་ཐེག་པ་ཆེན་པོར་དེ་བཞིན་གཤེགས་པ་ཐུགས་རྗེ་ཆེན་པོའི་ཐུགས་དང་ལྡན་པས། སྙིང་རྗེ་ཆེན་པོའི་གོ་བགོས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ། མདོ་སྡེ་མཐའ་ཡས་པས་རྣམ་གྲངས་དུ་མར་གསུངས་པ་ནི། རོ་གཅིག་པའི་མཚན་ཉིད་ཅན། དངོས་པོ་མེད་པ། གཉིས་སུ་མེད་པའི་ཡེ་ཤེས་མཆོག་ཏུ་བླང་བར་བྱ་བ་ཉིད་ཡིན་པར་མི་ཤེས་པར། གལ་ཏེ་འགྲོ་བ་རྣམས་དངོས་པོ་མེད་པ་ཡིན་ན། བཅོམ་ལྡན་འདས་ཀྱིས་ཉན་ཐོས་རྣམས་ལ་ཕུང་པོ་རྣམས་ཀྱི་མཚན་ཉིད་ཅིའི་ཕྱིར་སྟོན་པར་མཛད་ཅེས་སྤང་བར་བྱེད་པ་དག་ཡོད་པས། དེའི་ཕྱིར་བརྗོད་པར་བྱ་སྟེ། དེ་ནི་བྱིས་པའི་སྐྱེ་བོ་རྣམས་ཀྱི་དབང་དུ་མཛད་ནས། གདུལ་བྱའི་བསམ་པའི་དབང་གིས་བཅོམ་ལྡན་འདས་ཀྱིས་ཕུང་པོའི་མཚན་ཉིད་སྟོན་པར་མཛད་པ་ཡིན་གྱི། དོན་དམ་པར་ནི་མ་ཡིན་ནོ། །དེའང་སློབ་དཔོན་དབྱིག་གཉེན་གྱི་ཞལ་སྔ་ནས་ཀྱིས་ཉི་ཤུ་པ་ལས། གཟུགས་སོགས་སྐྱེ་མཆེད་ཡོད་པ་ནི། །དེས་འདུལ་བ་ཡི་སྐྱེ་བོ་ལ། །དགོངས་པའི་དབང་གིས་བཤད་པ་སྟེ། །བརྫུས་ཏེ་སྐྱེ་བའི་སེམས་ཅན་བཞིན། །ཞེས་བཤད་པ་ཡིན་ནོ། །དེའང་གང་གི་ཕྱིར་བྱིས་པ་ལོག་པའི་ཤེས་པས་ཟིལ་གྱིས་མནན་པ། མ་རིག་པའི་དྲི་མས་ཡིད་དྲི་མ་ཅན་དུ་གྱུར་པ་རྣམས་ནི་དོན་དམ་པའི་ཆོས་ཉིད་དུ་ཆོས་བདག་མེད་པར་བསྟན་པས་ཉེ་བར་སྐྲག་པར་འགྱུར་རོ། །དེ་བས་ན་ཕུང་པོ་ལ་སོགས་པ་སྟོན་པར་མཛད་ཀྱི། གཟུགས་ལ་སོགས་པ་དོན་དམ་པར་ཡོད་པ་ནི་མ་ཡིན་ནོ། །དེའང༌། གཟུགས་ནི་ལྦུ་བ་ལྟ་བུར་བཤད། །ཚོར་བ་ཆུ་ཡི་ཆུ་བུར་བཞིན། །འདུ་ཤེས་སྨིག་རྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་འདྲ། །རྣམ་པར་ཤེས་པ་སྒྱུར་འདྲ་ཞེས། །དེ་ལྟར་ཕྱུང་པོ་བསྟན་པ་ནི། །རྐང་གཉིས་མཆོག་གིས་རྣམ་ཀུན་ཏུ། །བྱང་ཆུབ་སེམས་དཔའ་རྣམས་ལ་བཤད། །ཅེས་གསུངས་པ་ཡིན་ནོ། །དེ་ལྟར་བཅོམ་ལྡན་འདས་ཀྱིས་གསུངས་ཤིང་བསྟན་པར་མཛད་པ་ནི་ཤིན་ཏུ་ཟབ་པས་རྟོགས་པར་མི་འགྱུར་གྱི། སླར་ཞིང་སུན་འབྱིན་པར་བྱེད་དེ། གང་གི་ཕྱིར་དེ་རྣམས་འདི་སྐད་དུ། དབང་པོ་རྣམས་ཀྱི་ཡུལ་དུ་གྱུར་པའི་གཟུགས་ལ་སོགས་པ་མེད་པ་ཇི་ལྟར་རུང༌། ཞེས་སྨྲའོ། །འདིར་བརྗོད་པར་བྱ་སྟེ། གཟུགས་ཀྱི་ཕུང་པོ་ནི་འབྱུང་བ་ཆེན་པོ་བཞིའི་རང་བཞིན་ཅན་ཡིན་པར་བཤད་ལ། ལྷག་མ་རྣམས་ནི་གཟུགས་མེད་པར་དཔྱད་མི་དགོས་པར་ཐུབ་པ་ཡིན་ནོ། །དེ་ལ་གཟུགས་ཀྱི་ཕུང་པོ་ནི་འབྱུང་བ་དང་འབྱུང་བ་ལས་གྱུར་པའི་འདུས་པ་ཡིན་ནོ། །དེ་ལ་འབྱུང་བ་ནི་ས་ལ་སོགས་པ་རྣམ་པ་བཞིའོ། །འབྱུང་བ་ལས་གྱུར་པ་ནི་གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་རྣམས་སོ། །དེའང་ཐོག་མ་དང་ཐ་མ་མེད་པ་རྟེན་ཅིང་འབྲེལ་བར་འབྱུང་བ་ཡིན་ལ། ངོ་བོ་ཉིད་དང་བྲལ་བའི་ཕྱིར་དང༌། དེ་བཞིན་དུ་རྡུལ་ཕྲ་རབ་འདུས་པ་ཡིན་པས། གཅིག་དང་དུ་མ་དམིགས་སུ་མེད་པས་གཟུགས་བརྙན་ལྟར་མེད་པ་ཉིད་ཡིན་པའི་ཕྱིར་ཡོད་པ་མ་ཡིན་ནོ། །དེའང་སློབ་དཔོན་ཞི་བ་མཚོས་དབུ་མ་རྒྱན་ལས། བདག་དང་གཞན་སྨྲའི་དངོས་འདི་དག །ཡང་དག་ཏུ་ན་གཅིག་པ་དང༌། །དུ་མའི་རང་བཞིན་བྲལ་བའི་ཕྱིར། །རང་བཞིན་མེད་དེ་གཟུགས་བརྙན་བཞིན། །ཞེས་བཤད་པ་ཡིན་ནོ། །ཡང་གཞན་དག་ལས། དངོས་པོར་བརྟག་པ་གང་དང་གང༌། །དེ་དང་དེ་ཡི་གཅིག་ཉིད་མེད། །གང་ལ་གཅིག་པ་ཉིད་མེད་པ། །དེ་ལ་དུ་མ་ག་ལ་ཡོད། །ཅེས་བཤད་པ་ཡིན་ནོ། །ཡང་རིག་པ་དྲུག་ཅུ་པ་ལས། རྒྱུ་ཡོད་པ་ལས་གང་འབྱུང་ཞིང༌། །རྐྱེན་མེད་པར་ནི་གནས་པ་མེད། །རྐྱེན་མེད་པར་ནི་འཇིག་འགྱུར་བ། །དེ་ནི་ཡོད་པར་ཇི་ལྟར་ཤེས། །ཞེས་བཤད་པ་དང༌། ཡང་དེ་ཉིད་ལས། དེ་དང་དེར་བརྟེན་གང་བྱུང་བ། །རང་གི་ངོ་བོར་དེ་མ་སྐྱེས། །རང་གི་ངོ་བོར་གང་མ་སྐྱེས། །དེ་ལ་སྐྱེ་ཞེས་ཇི་སྐད་བྱ། །ཞེས་བཤད་པ་ཡིན་ནོ། །འདིར་མདོར་བསྡུ་བའི་དོན་ནི་འདི་ཡིན་ཏེ། དེ་དང་དེའི་ཞེས་བྱ་བ་ནི་བསྣན་པའི་དོན་གྱི་ཚིག་སྟེ། ས་ལ་སོགས་པའི་རྒྱུ་ལ་བརྟེན་ནས་འབྱུང་བ་གང་ཡིན་པ་དེ་ནི་རྒྱུ་ལ་རག་ལས་པ་ཡིན་པའི་ཕྱིར་ཡང་དག་པར་ན་ངོ་བོ་ཉིད་ཀྱིས་མ་སྐྱེས་པ་ཡིན་ནོ། །དེ་ལྟར་ཤེས་པར་གྱུར་པ་ནི་རྟེན་ཅིང་འབྲེལ་བར་འབྱུང་བ་མཐོང་བ་ཞེས་བྱའོ། །དེ་བས་ན་རིག་པ་དྲུག་ཅུ་པ་ལས། རྟེན་འབྱུང་ལས་བྱུང་མ་སྐྱེས་པར། །དེ་ཉིད་སྨྲ་བ་མཆོག་གིས་གསུངས། །ཞེས་བཤད་པ་ཡིན་ནོ། །ཡང་དོན་འདི་ཉིད་གསལ་བར་བྱ་བའི་ཕྱིར་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་འཇིག་རྟེན་ལས་འདས་པའི་བསྟོད་པ་ལས། གང་ཞིག་རྒྱུ་ལས་བྱུང་བ་རྣམས། །དེ་མེད་པས་ནི་མེད་གྱུར་ན། །དེ་དག་གཟུགས་བརྙན་དང་མཚུངས་པར། །གསལ་བ་ཉིད་དུ་ཅིས་མི་འདོད། །འབྱུང་བ་མིག་གིས་གཟུང་བྱ་མིན། །དེ་ལས་བྱུང་མིན་ཅི་ལྟ་བུ། །ཁྱོད་ཀྱིས་དེ་ལྟར་གཟུགས་གསུངས་པ། །གཟུགས་སུ་འཛིན་པ་བཟློག་པར་མཛད། །ཅེས་བཤད་པ་ཡིན་ནོ། །དྲིས་པ། རྟེན་ཅིང་འབྲེལ་བར་འབྱུང་བ་ནི་ངོ་བོ་ཉིད་དང་བྲལ་བའི་ཕྱིར་གཟུགས་ཀྱི་ཕུང་པོ་མེད་པར་བསྟན་པ་གང་ཡིན་པ་དེ་རེ་ཞིག་ཡིན་དུ་ཆུག་ལ། གཟུགས་རྩོམ་པར་བྱེད་པའི་རྡུལ་ཕྲ་རབ་འདི་ནི་ཤིན་ཏུ་ཕྲ་བ་ཡིན་པའི་ཕྱིར་དང༌། གཟུགས་མེད་པ་ཉིད་ཀྱིས་རྟེན་པ་ཉིད་ཡིན་ཕྱིར་དང༌། གཅིག་པུ་ཉིད་ཡིན་པ་གང་ཡིན་པ་དེ་མེད་པར་ཇི་ལྟར་རུང་ཞེས་ཟེར་ན། དེའི་ཕྱིར་བརྗོད་པར་བྱ་སྟེ། དྲུག་པོ་རྣམས་ལྷན་ཅིག་ཏུ་འདུས་པ་དང༌། དེ་བཞིན་དུ་ཕྱོགས་ཀྱི་ཆའི་དབྱེ་བས་རྡུལ་ཕྲ་རབ་ནི་ཕྱོགས་ཆ་དྲུག་ཏུ་ཡོད་པར་གྲུབ་བོ། །གང་ལ་ཕྱོགས་ཆ་ཡོད་པ་དེ་ནི་གཅིག་པ་ཉིད་དུ་མི་རིགས་ཏེ། ཇི་ལྟར་རྡུལ་ཕྲན་མི་འགྲུབ་ཕྱིར། །དྲུག་གིས་ཅིག་ཅར་སྦྱར་བས་ན། །ཕྲ་རབ་ཕྱོགས་ཆ་དྲུག་ཏུ་འགྱུར། །དྲུག་པོ་དག་ནི་གོ་གཅིག་ནའང༌། །གོང་བུ་རྡུལ་ཕྲན་བཞིན་དུ་འགྱུར། །ཞེས་བཤད་པ་ཡིན་ནོ། །དེ་བས་ན་རྡུལ་ཕྲ་རབ་ནི་རྫས་གཅིག་ཏུ་ཡོད་པ་མ་ཡིན་ཏེ། གཅིག་མེད་པས་རྡུལ་ཕྲ་རབ་མང་པོ་མཐའ་ཡས་པ་ཉིད་དུ་རྫས་དེའི་དབྱེ་བས་བསྟན་པས་རྡུལ་ཕྲ་རབ་ཡོད་པ་མ་ཡིན་ནོ། །རྡུལ་ཕྲ་རབ་མ་གྲུབ་པས་གཟུགས་ཀྱི་ཕུང་པོ་ནི་ཤིན་ཏུ་མེད་པར་བསྟན་པ་ཡིན་ནོ། །ཚོར་བ་ལ་སོགས་པ་ལྷག་མ་རྣམས་ནི་གཟུགས་མེད་པ་ཉིད་དུ་དཔྱད་མི་དགོས་པར་གྲུབ་པ་ཡིན་ཏེ། གཟུགས་ཅན་ཀྱི་རང་བཞིན་མ་ཡིན་པའི་ཕྱིར་རོ། །ཡང་དེ་རྣམས་ལ་གཟུགས་ཀྱི་ཕུང་པོ་ཡོད་ན་གནས་ཤིང་དམིགས་པ་ལས་ཡང་དག་པར་བསྟན་པ་ཡིན་པས་ཐ་དད་པར་བརྟག་པར་ཡོད་པ་མ་ཡིན་ནོ། །དེ་བས་ན་གཟུགས་ཀྱི་ཕུང་པོ་མེད་པའི་ཕྱིར། མདོར་ན་འདིར་དེ་རྣམས་ཀྱང་མེད་པར་བཤད་པ་ཡིན་ཏེ། དེ་ལྟར་ན་ཆོས་བདག་མེད་པར་ཡང་དག་པར་བསྟན་པ་ཡིན་ནོ། །དེ་ལྟ་ནའང་བློ་དམན་པ་རྣམས་ཐོག་མ་མེད་པ་ཅན་གྱི་སྤྲོས་པའི་བག་ཆགས་ཡོངས་སུ་སྨིན་པའི་དབང་གིས་ཁོང་དུ་ཆུད་ཅིང་ཡིད་ཆེས་པར་མི་འགྱུར་གྱི། སླར་ཞིང་སུན་འབྱིན་པར་བྱེད་དེ། དེའང་འདི་ལྟར། གཟུགས་ལ་སོགས་པ་ནི་རྡུལ་ཕྲ་རབ་འདུས་པས་མེད་པ་ཡིན་པའི་ཕྱིར་ཆོས་བདག་མེད་པ་ཡིན་དུ་ཆུག་ན། སེམས་འདི་ནི་འཛིན་པར་བྱེད་པའི་རྣམ་པས་དེ་རྟོགས་པར་བྱེད་པ་ཉིད་ཀྱིས་ཡང་དག་པར་ཡོད་པ་ཉིད་ཡིན་ནོ་ཞེས་སྨྲ་བར་བྱེད་དོ། །འདིར་བརྗོད་པར་བྱ་སྟེ། སྔར་བཤད་པའི་རྣམ་པ་གཟུགས་ལ་སོགས་པ་གཟུང་བར་བྱ་བའི་དོན་རྣམས་ནི་རྟེན་ཅིང་འབྲེལ་བར་འབྱུང་བ་ཡིན་ཞིང༌། ངོ་བོ་ཉིད་དང་བྲལ་བ་ཡིན་པའི་ཕྱིར་དང༌། དེ་བཞིན་དུ་རྡུལ་ཕྲ་རབ་འདུས་པ་ཡིན་པས་མེད་པ་ཉིད་དུ་བསྟན་ལ། དེ་ལྟར་གཟུང་བར་བྱ་བ་མེད་པས་འཛིན་པ་པོའང་མེད་པ་ཉིད་དུ་བསྟན་པར་འགྱུར་ཏེ། འཛིན་པ་པོ་ནི་གཟུང་བར་བྱ་བ་ལ་ལྟོས་པ་ཉིད་ཡིན་པའི་ཕྱིར་རོ། །དེ་བཞིན་དུ་རྟོགས་པ་པོ་ཉིད་དུ་བཤད་པ་པོ་གང་ཡིན་པ་དེ་འང་ཡོད་པ་མ་ཡིན་ནོ། །དེའང་བྱང་ཆུབ་ཀྱི་སེམས་བཤད་པ་ལས། རྟོགས་པ་པོ་ཡིས་རྟོགས་བྱ་གང༌། །ཤེས་བྱ་མེད་པས་ཤེས་པ་མེད། །དེ་ལྟར་ཤེས་དང་ཤེས་བྱ་དག །དངོས་པོ་མེད་པར་ཅིས་མི་འདོད། །ཅེས་བཤད་པ་དང༌། རྟོགས་བྱ་རྟོགས་བྱེད་རྣམ་པར་སེམས། །དེ་བཞིན་གཤེགས་པས་མ་གཟིགས་སོ། །གང་དུ་རྟོགས་བྱ་རྟོགས་བྱེད་དག །དེར་ནི་བྱང་ཆུབ་ཡོད་མ་ཡིན། །མཚན་ཉིད་མེད་ཅིང་སྐྱེ་བ་མེད། །བསྟན་དུ་མེད་ཅིང་བརྗོད་དུ་མེད། །བྱང་ཆུབ་སེམས་ནི་མཁའ་འདྲ་ཞིང༌། །བྱང་ཆུབ་གཉིས་མེད་མཚན་ཉིད་ཅན། །ཞེས་བྱ་བ་ལ་སོགས་པ་རྒྱས་པར་བཤད་པ་ཡིན་ནོ། །གལ་ཏེ་སེམས་རྣམ་པ་ཐམས་ཅད་དུ་མེད་པ་ཡིན་ན་བཅོམ་ལྡན་འདས་ཀྱིས་སེམས་ཙམ་མོ་ཞེས་སྟོན་པར་མི་མཛད་དེ། དེའང་བཅོམ་ལྡན་འདས་ཀྱིས། ཀྱེ་རྒྱལ་བའི་སྲས་དག །ཁམས་གསུམ་པོ་འདི་དག་ནི་སེམས་ཙམ་མོ་ཞེས་མདོ་ལས་གསུངས་ལ། བཅོམ་ལྡན་འདས་ནི་རང་བཞིན་མེད་པ་ལ་དགོས་པ་མེད་པར་སྟོན་པར་མི་མཛད་དོ་ཞེ་ན། དེ་ནི་བདེན་ཏེ། བཅོམ་ལྡན་འདས་ནི་དགོས་པ་མེད་པར་སྟོན་པར་མི་མཛད་མོད་ཀྱི། གཞན་དུ་ན་དགོས་པ་མེད་པ་ཉིད་དགོས་པ་ཡོད་པ་ཉིད་ཡིན་ནོ། །དེའང་གང་ཞིག་ཡིན་པ་བརྗོད་པར་བྱ་སྟེ། བཅོམ་ལྡན་འདས་ཀྱིས་བྱིས་པའི་སྐྱེ་བོའི་དབང་དུ་མཛད་ནས་ཐུགས་རྗེ་ཆེན་པོའི་ཤུགས་ཀྱི་དབང་གིས་སེམས་ཙམ་དུ་སྟོན་པར་མཛད་དེ། གང་གི་ཕྱིར་མ་རིག་པས་སེམས་ཕྱིན་ཅི་ལོག་ཏུ་གྱུར་པའི་བྱིས་པ་རྣམས་ཀྱིས་ཆོས་ཐམས་ཅད་བདག་མེད་པར་ཐོས་ནས་ཀུན་ཏུ་སྐྲག་པར་འགྱུར་ཞིང་གཡང་ས་ལྟ་བུར་འདུ་ཤེས་པར་འགྱུར་རོ། །དེ་བས་ན་དེ་རྣམས་ཀྱི་ཉེ་བར་སྐྲག་པ་སྤང་བར་བྱ་བའི་ཕྱིར་བཅོམ་ལྡན་འདས་ཀྱིས་སེམས་ཙམ་དུ་བསྟན་པར་མཛད་པ་ཡིན་གྱི། དོན་དམ་པར་ནི་མ་ཡིན་ནོ། །དེའང་བྱང་ཆུབ་ཀྱི་སེམས་བཤད་པ་ལས། འདི་དག་ཐམས་ཅད་སེམས་ཙམ་ཞེས། །དེ་ལྟར་ཐུབ་པས་གང་བསྟན་པ། །དེ་ནི་དོན་དམ་ཉིད་མིན་གྱི། །བྱིས་པ་སྐྲག་པ་སྤང་ཕྱིར་ཡིན། །སྟོང་ཉིད་གཅིག་པུའི་བདག་ཉིད་དུ། །སེམས་ཚུལ་བརྟགས་པ་འདི་ཡིན་ནོ། །ཞེས་བཤད་པ་དང༌། དེ་བཞིན་དུ་སྣང་བའི་ཕྲེང་བ་ལས་ཀྱང༌། སེམས་ཙམ་ལ་ནི་བརྟེན་ནས་སུ། །ཕྱི་རོལ་དོན་ལ་མི་བརྟག་གོ །དེ་བཞིན་ཉིད་དམིགས་གནས་ནས་སུ། །སེམས་ཙམ་ལས་ནི་འདའ་བར་བྱ། །སེམས་ཙམ་ལས་ནི་འདས་ནས་སུ། །སྣང་བ་མེད་ལ་གནས་པར་འགྱུར། །སྣང་མེད་གནས་པའི་རྣལ་འབྱོར་པ། །དེ་ཡིས་ཐེག་པ་ཆེན་པོ་མཐོང༌། །ཞེས་བཤད་པ་ཡིན་ནོ། །དྲིས་པ། སེམས་འཛིན་པ་པོའི་རྣམ་པ་དང་རྟོགས་པ་པོ་ཉིད་དུ་གྱུར་པ་མེད་དུ་ཟིན་ཀྱང༌། འོན་ཀྱང་རྣལ་འབྱོར་སྤྱོད་པའི་གཞུང་གིས། སེམས་ཙམ་ཡོངས་སུ་གྱུར་ཅིང་དག་པ་དེ་སོ་སོ་རང་གི་རིག་པའི་བདག་ཉིད་ཀྱི་སྤྱོད་ཡུལ་ཉིད་ཀྱིས་ཡང་དག་པར་ཡོད་དོ་ཞེ་ན། དེ་བརྗོད་པར་བྱ་སྟེ། སེམས་ནི་གཟུགས་མེད་པ་ཉིད་དང༌། དེ་བཞིན་དུ་ཐོག་མ་དང་ཐ་མ་མེད་པ་དང༌། སྐད་ཅིག་མ་ཉིད་ཡིན་པས་དུས་གསུམ་དུ་གནས་པ་མེད་པས་ན་ཡོད་པ་མ་ཡིན་ནོ། །དེའང༌། གང་ཞིག་འདས་པ་མེད་པ་ཡིན། །མ་འོངས་པ་ནི་ཐོབ་མེད་ན། །གནས་ནི་ཡོངས་སུ་གྱུར་པ་ཡི། །ད་ལྟར་བྱུང་བ་ག་ལ་གནས། །ཇི་ལྟ་བ་ཉིད་དེ་མི་སྣང༌། །སྣང་བ་དེ་ཉིད་དང་ལྡན་མིན། །རྣམ་ཤེས་བདག་གི་གཟུགས་མིན་ཏེ། །ཤེས་པ་མེད་པ་གནས་ཀྱི་མཆོག །ཅེས་བཤད་པ་ཡིན་ཏེ། འདིར་རྒྱ་ཆེར་མ་སྤྲོས་སོ། །ཆོས་ཐམས་ཅད་བདག་མེད་དོ་ཞེས་བྱ་བ་ཇི་སྐད་བསྟན་པ་དེ་ལྟར་གནས་སོ། །ཞེས་བྱ་བར་ནི་ཁོ་བོ་ཅག་ཀྱང་ཁས་མི་ལེན་ན། ཇི་སྐད་དུ་བཤད་པའི་རྣམ་པས་ཆོས་ཐམས་ཅད་བདག་མེད་པའི་འགྲོ་བ་རྣམས་ནི་སྣ་ཚོགས་པར་སྣང་ངོ་ཞེས་ཟེར་ན། དེ་རྗོད་པར་བྱ་སྟེ། ཐོག་མ་མེད་པའི་རང་བཞིན་ཅན་གྱི་མ་རིག་པའི་དབང་གིས་ཡང་དག་པ་མ་ཡིན་པའི་དོན་ལ་འཁྲུལ་པ་ཙམ་དུ་འགྲོ་བ་རྣམས་སྣང་སྟེ། དཔེར་ན་རྨི་ལམ་དང༌། སྒྱུ་མ་དང༌། སྨིག་རྒྱུ་དང༌། དྲི་ཟའི་གྲོང་ཁྱེར་ལ་སོགས་པ་རྣམས་ནི་ཡང་དག་པར་མེད་དུ་ཟིན་ཀྱང་སྣང་བ་དང་འདྲའོ། །དྲིས་པ། རྨི་ལམ་དང་མཚུངས་པ་ལ་སོགས་པའི་དཔེས་འགྲོ་བ་རྣམས་མེད་པར་བསྟན་པ་དེ་ནི་བདེན་པ་མ་ཡིན་ཏེ། རྨི་ལམ་ལ་སོགས་པ་ནི་དོན་གྱི་བྱ་བས་སྟོང་པ་ཡིན་ལ། འགྲོ་བ་རྣམས་ནི་དོན་གྱི་བྱ་བ་དང་ལྡན་པར་སྣང་ངོ་ཞེ་ན། བརྗོད་པར་བྱ་སྟེ། རྨི་ལམ་ལ་སོགས་པ་ནི་ཡུལ་དུ་སྣང་བ་མེད་དུ་ཟིན་ཀྱང༌། དོན་གྱི་བྱ་བ་ནི་ཡོད་དེ། དཔེར་ན་རྨི་ལམ་ལ་སྐྱེས་པ་དང་བུད་མེད་ཀྱི་དབང་པོ་གཉིས་འདུས་པ་མེད་དུ་ཟིན་ཀྱང༌། ཁུ་བ་བྱུང་བའི་མཚན་ཉིད་ཅན་གྱི་བྱ་བ་ནི་ཡོད་པར་སྣང་ངོ༌། །དེ་བཞིན་དུ་གཟུགས་བརྙན་དང་འདྲ་བའི་འགྲོ་བ་མེད་དུ་ཟིན་ཀྱང༌། འཁྲུལ་པ་ཙམ་དུ་འགྲོ་བ་རྣམས་སྣང་བ་ཡིན་ནོ། །དྲིས་པ། རྨི་ལམ་དང་སྒྱུ་མ་ལ་སོགས་པའི་དཔེས་འགྲོ་བ་རྣམས་མེད་པ་དང་འཁྲུལ་པ་ཙམ་ཡིན་དུ་ཆུག་ན། འོན་ཀྱང་དམིགས་པའི་རྣམ་པས་འཁྲུལ་པའི་ཤེས་པ་ནི་ཡོད་དེ། དཔེར་ན་སྒྱུ་མ་དང་དྲི་ཟའི་གྲོང་ཁྱེར་ལ་སོགས་པ་མེད་པ་ཡིན་ཡང༌། དེ་ལ་དམིགས་པའི་རྣམ་པས་འཁྲུལ་པའི་ཤེས་པ་ནི་ཡོད་དོ་ཞེ་ན། བརྗོད་པར་བྱ་སྟེ། འཁྲུལ་པའི་ཤེས་པ་དེ་ངོ་བོ་ཉིད་གང་གིས་འགྲོ་བ་རྣམས་རྟོགས་ཤིང་ཤེས་པའི་ངོ་བོ་ཉིད་དེས་འགྲོ་བ་འདི་སེམས་མེད་པར་བསྟན་པ་ཡིན་ལ། འགྲོ་བ་རྣམས་མེད་པས་མེད་བཞིན་དུ་འགྲོ་བར་སྣང་བ་ཉིད་ཀྱང་མ་དག་པར་འགྱུར་རོ། །མ་དག་ཉིད་ཀྱིས་ན་དེའི་ངོ་བོ་ཉིད་ཀྱིས་འཁྲུལ་པའི་ཤེས་པ་ཡང་དག་པར་ཡོད་པར་ཇི་ལྟར་འགྱུར་ཏེ་མེད་དོ། །འཇིག་རྟེན་ནའང་གང་ས་བོན་ལ་སོགས་པ་མེད་པར་མྱུ་གུ་ལ་སོགས་པའི་ཆོས་འདི་ནི་མ་མཐོང་ངོ༌། །དེ་ལྟར་ན་བཤད་པའི་རྣམ་པས་ཆོས་ཐམས་ཅད་དངོས་པོ་མེད་པར་བསྟན་དུ་ཟིན་ཀྱང༌། ལ་ལ་དག་གལ་ཏེ་ཆོས་ཐམས་ཅད་ངོ་བོ་ཉིད་ཀྱིས་སྟོང་པ་ཡིན་ན་ཆད་པར་སྨྲ་བར་ཇི་ལྟར་མི་འགྱུར། ཆད་པར་སྨྲ་བར་ཁས་ལེན་ན་ནི་འཇིག་རྟེན་ཕ་རོལ་མེད་པར་སྨྲ་བས་ཕལ་ཆེར་འཇིག་རྟེན་རྒྱང་འཕེན་པའི་གཞུང་དང་འདྲ་བར་འགྱུར་རོ་ཞེས་རྒོལ་བར་བྱེད་དོ། །འདིར་བརྗོད་པར་བྱ་སྟེ། སྟོང་ཉིད་ཚིག་ཏུ་སྨྲ་བ་ལ། །ཆད་པར་སྨྲ་བ་ཡོད་མིན་ཏེ། །མྱ་ངན་འདས་དང་འཁོར་བ་རུ། །བདག་ཉིད་ཆེན་པོ་འདི་མི་གནས། །ཞེས་བཤད་པ་དང༌། དེ་བཞིན་དུ་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་བསམ་གྱིས་མི་ཁྱབ་པའི་བསྟོད་པ་ལས། དེ་ཉིད་ཤེས་ལ་ཆད་པ་དང༌། །རྟག་པ་ཉིད་དུ་འདོད་མིན་ཏེ། །འགྲོ་ཀུན་དངོས་པོས་སྟོང་པ་སྟེ། སྨིག་རྒྱུ་དག་དང་མཚུངས་པར་འདོད། །ཇི་ལྟར་སྨིག་རྒྱུ་དག་གི་ཆུ། །རྟག་དང་ཆད་པ་ཡོད་མ་ཡིན། །དེ་བཞིན་འགྲོ་བ་ཐམས་ཅད་དག །རྟག་དང་ཆད་པ་མེད་པར་བཤད། །ཅེས་བཤད་པ་ཡིན་པས། ཆོས་ཐམས་ཅད་དམིགས་སུ་མེད་པའི་ཡེ་ཤེས་ལ་བརྟེན་པ་ཉིད་ཀྱིས། བདག་ཉིད་ཆེན་པོ་རྣམས་དམིགས་སུ་མེད་པའི་སྙིང་རྗེ་ཆེན་པོ་ལ་གནས་པ་རྣམས། སྔོན་གྱི་སྨོན་ལམ་གྱི་སྟོབས་ཀྱིས་སེམས་ཅན་རྣམས་གདོན་པར་གོ་བགོས་པ་དེ་རྣམས་ནི་འཁོར་བ་དང་མྱ་ངན་ལས་འདས་པ་ལ་གནས་པ་ཡོད་པ་མ་ཡིན་ནོ། །དོན་འདི་དག་གནས་པར་བྱ་བའི་ཕྱིར་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་བྱང་ཆུབ་ཀྱི་སེམས་བཤད་པ་ལས། ཆོས་འདི་དག་ནི་ཆོས་རྣམས་ཀྱི། །རང་གི་ངོ་བོ་ལས་མི་འདའ། །དཔེར་ན་བུ་རམ་མངར་བ་དང༌། །མེ་ཡི་རང་བཞིན་ཚ་བ་མཚུངས། །དེ་བཞིན་ཆོས་འདི་ཐམས་ཅད་ཀྱི། །རང་བཞིན་སྟོང་པ་ཡིན་པར་འདོད། །རང་བཞིན་སྨྲ་བར་བྱེད་པ་ན། །གང་ཡང་ཆད་པར་སྨྲ་མ་ཡིན། །དེས་ནི་རྟག་པ་ཉིད་དུ་ཡང༌། །གང་ཡང་སྨྲ་བར་མི་འགྱུར་རོ། །ཞེས་བཤད་པ་ཡིན་ནོ། །གལ་ཏེ་ཆོས་ཐམས་ཅད་སྟོང་པ་ཉིད་ཡིན་ན། །ཆོས་ཐམས་ཅད་དེའི་བདག་ཉིད་དུ་ཉེ་བར་དམིགས་པར་ཅིའི་ཕྱིར་མ་གྱུར་ཅེས་རྟོག་ན། དེ་བརྗོད་པར་བྱ་སྟེ། གང་འདི་བཅོམ་ལྡན་འདས་ཐུགས་རྗེ་ཆེན་པོའི་ཤུགས་ཀྱི་དབང་གིས་ཐར་པ་འདོད་པ་རྣམས་ལ། ཆོས་ཐམས་ཅད་བདག་མེད་པ་ཉིད་ནི་བླང་བར་བྱ་བའི་མཆོག་ཏུ་བསྟན་པར་མཛད་ལ། དེ་ནི་སོ་སོ་རང་གིས་རིག་པའི་བདག་ཉིད་དུ་ཕྱིན་ཅི་མ་ལོག་པར་འཕགས་པ་རྣམས་ཀྱིས་ཐུགས་སུ་ཆུད་པ་ཡིན་ལ། གང་ཡང་མ་རིག་པས་ཕྱིན་ཅི་ལོག་ཏུ་གྱུར་པའི་བྱིས་པ་རྣམས་ཀྱིས་ནི་དེ་མཐོང་བར་མི་འགྱུར་རོ། །དེའང་སློབ་དཔོན་ཕྱོགས་ཀྱི་གླང་པོའི་ཞལ་སྔ་ནས་ཀྱིས། འདི་ནི་མྱ་ངན་འདས་གྲོང་ལམ་གཅིག་པུ། །བདེར་གཤེགས་ཉི་མའི་གསུང་འོད་སྣང་བ་ཅན། །བདག་མེད་རང་བཞིན་འཕགས་པ་སྟོང་ཕྲག་འཇུག །རྣམ་པར་རྒྱལ་བ་བློ་དམན་མིག་མི་མཐོང༌། །ཞེས་བཤད་པ་དང༌། ཡང་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་འདིའི་ཆེ་བའི་བདག་ཉིད་ཀྱི་ཕུལ་དུ་བྱུང་བ་བསྟན་པའི་ཕྱིར་དང༌། ཆོས་ཉིད་སོ་སོ་རང་གིས་རིག་པ་ཉིད་ལ་གུས་པར་སྐྱེད་པར་བྱ་བའི་ཕྱིར་བྱང་ཆུབ་ཀྱི་སེམས་བཤད་པ་ལས། གང་གིས་སྟོང་ཉིད་མི་ཤེས་པ། །དེ་ནི་ཐར་པའི་སྐལ་ཅན་མིན། །རྨོངས་པ་དེ་ནི་འགྲོ་དྲུག་གི །སྲིད་པའི་བརྩོན་ར་འདིར་འཁྱམས་འགྱུར། །ཞེས་བཤད་པ་དང༌། ཡང་དེ་ཉིད་ལས། དགེ་དང་མི་དགེ་རྣམ་རྟོག་གི །རྒྱུན་ཆད་པ་ནི་མཚན་ཉིད་ཅན། །སྟོང་པ་སངས་རྒྱས་ཀྱིས་གསུངས་ཀྱི། །མེད་པའི་མཚན་ཉིད་མ་ཡིན་ནོ། །ཞེས་བཤད་པ་དང༌། ཡང་དེ་བཞིན་དུ། ལྟ་བ་དག་ནི་ཇི་སྙེད་པ། །ལུས་ཅན་རྣམས་ནི་འཇུག་འགྱུར་པའི། །ལྟ་བའི་ཉེས་པ་བརློག་པའི་ཕྱིར། །རྒྱལ་བས་སྟོང་ཉིད་བསྟན་པ་ཡིན། །གང་གིས་སྟོང་པ་ཉིད་ཐོས་ནས། །ལྟ་ངན་དག་ལས་མི་ལྡོག་པ། །ལྟ་བས་གོས་པ་མེད་འགྱུར་ཏེ། །སྨན་པས་སྤངས་པའི་ནད་པར་མཚུངས། །དཔེར་ན་མེ་ཡིས་ཤིང་བསྲེགས་ནས། །བསྲེག་བྱ་མིན་པས་གནས་མི་འགྱུར། །དེ་བཞིན་ལྟ་བའི་ཤིང་བསྲེགས་ནས། །སྟོང་པའི་མེ་ནི་འགག་པར་འགྱུར། །ལྟ་བ་འགགས་པའི་དུས་སུ་ནི། །ཡེ་ཤེས་མེ་ནི་ཡང་དག་འབྱུང༌། །ཉོན་མོངས་ཐམས་ཅད་བསྲེགས་བྱེད་པ། །ཉོན་མོངས་བསྲེགས་ནས་རྣམ་པར་མཛེས། །ཞེས་བཤད་པ་དང༌། དེ་བཞིན་དུ་སློབ་དཔོན་ཀམྤ་ལའི་ཞལ་སྔ་ནས་ཀྱིས་སྣང་བའི་ཕྲེང་བ་ལས། ཉོན་མོངས་ཤེས་བྱའི་སྒྲིབ་པའི་མུན། །གཉེན་པོ་སྟོང་པ་ཉིད་ཡིན་ན། །མྱུར་དུ་ཐམས་ཅད་མཁྱེན་འདོད་པས། །དེ་ནི་ཅིའི་ཕྱིར་བསྒོམ་མི་བྱ། །ཞེས་བཤད་པ་དང༌། དེ་བཞིན་དུ་སྟོང་པ་ཉིད་ཤེས་པ་ལས་མཆོག་ཏུ་གྱུར་པར་བསྟན་པའི་ཕྱིར། ཇི་སྙེད་སེམས་ཅན་ཐམས་ཅད་ཀྱིས། །བསོད་ནམས་ཚོགས་ནི་ཡོངས་གཟུང་བ། །དེ་སྙེད་བྱང་ཆུབ་སེམས་དཔའ་ཡི། །བྱང་ཆུབ་སེམས་ལས་རབ་ཏུ་འབྱུང༌། །ཇི་སྙེད་བྱང་ཆུབ་སེམས་དཔའ་ཡི། །བྱང་ཆུབ་སེམས་ལས་འབྱུང་འགྱུར་བ། །དེ་བས་མང་བའི་བསོད་ནམས་ནི། །དམ་ཆོས་ཡོངས་སུ་འཛིན་ལས་བྱུང༌། །བྱང་ཆུབ་སེམས་བྱུང་བསོད་ནམས་གང༌། །དམ་ཆོས་འཛིན་ལས་གང་འབྱུང་བ། །སྟོང་པ་ཉིད་ལ་མོས་པ་ཡིས། །བཅུ་དྲུག་ཆར་ཡང་མི་ཕོད་དོ། །ཞེས་བཤད་པ་ཡིན་ནོ། །དེ་བཞིན་དུ་སྟོང་པ་ཉིད་དུ་ལྟ་བས་འཇིགས་པའི་སོ་སོའི་སྐྱེ་བོ་རྣམས་ཀྱི་དབང་དུ་མཛད་ནས། དེ་རྣམས་ཀྱི་འཇིགས་པ་སྤང་བའི་ཕྱིར་ཤེས་རབ་ཀྱི་ལེའུ་ལས། གང་ཞིག་འཇིགས་པ་བསྐྱེད་པའི་དངོས། །དེ་ལས་འཇིགས་པ་སྐྱེ་འགྱུར་གྱི། །སྟོང་ཉིད་འཇིགས་པ་འཇོམས་བྱེད་ན། །དེ་ལས་འཇིགས་པ་ཅིའི་ཕྱིར་སྐྱེ། །གལ་ཏེ་བདག་ཅེས་བྱ་ཡོད་ན། །གང་ཡང་རུང་བས་འཇིགས་འགྱུར་ན། །བདག་ཉིད་ཅིར་ཡང་ཡོད་མིན་ན། །འཇིགས་པ་གང་ལས་འབྱུང་བར་འགྱུར། །ཞེས་བཤད་པ་དང༌། དེ་བཞིན་དུ་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་རིན་པོ་ཆེའི་ཕྲེང་བ་ལས། ངེས་པར་ལེགས་པའི་ཆོས་དག་ཀྱང༌། །ཕྲ་ཞིང་ཟབ་པར་སྣང་བ་དང༌། །བྱིས་པ་ཐོས་དང་མི་ལྡན་ལ། །སྐྲག་པ་བྱེད་པར་རྒྱལ་བས་གསུང༌། །བདག་ཡོད་མ་ཡིན་ཡོད་མི་འགྱུར། །བདག་གིར་ཡོད་མིན་མི་འགྱུར་ཞེས། །བྱིས་པ་དག་ནི་དེ་ལྟར་སྐྲག །མཁས་པ་ལ་ནི་སྐྲག་པ་ཟད། །ཅེས་བཤད་པ་དང༌། ཡང་འདི་ཉིད་གསལ་བར་བྱ་བའི་ཕྱིར་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་འཇིག་རྟེན་ལས་འདས་པའི་བསྟོད་པ་ལས། ཀུན་རྟོག་ཐམས་ཅད་སྤང་བའི་ཕྱིར། །སྟོང་ཉིད་བདུད་རྩི་བསྟེན་པ་ནི། །གང་ཡིན་དེ་ཡི་འཛིན་པ་ཡང༌། །ཁྱེད་ཀྱིས་མེད་པར་མཛད་པ་ཡི། །འདོད་མེད་དབང་དང་བདེན་སྟོང་པ། །སྒྱུ་མ་བཞིན་དུ་རྐྱེན་བྱུང་བར། །མགོན་པོ་ཁྱོད་ཀྱིས་ཆོས་ཀུན་ནི། །དངོས་པོ་མེད་པར་སྟོན་པར་མཛད། །ཅེས་བཤད་པ་ཡིན་ནོ། །དེ་ལྟར་ཆོས་ཐམས་ཅད་སྟོང་པ་ཉིད་ཀྱི་ཡེ་ཤེས་སུ་ཤིན་ཏུ་གསལ་བར་བསྟན་ཀྱང༌། བྱིས་པ་གང་དག་ཐོག་མ་མེད་པའི་ཚུལ་ཅན་གྱི་སྲིད་པའི་ཆུ་བོར་མ་རིག་པའི་དབང་གིས་ཡང་དག་པ་མ་ཡིན་པའི་དོན་ལ་མངོན་པར་ཞེན་པའི་གདོན་ཀྱིས་ཟིན་པ་རྣམས་ཀྱིས་དོན་དམ་པའི་ཆོས་ཐམས་ཅད་སྟོང་པ་ཉིད་ཆོས་ཀྱི་དབྱིངས་ལ་སོགས་པ་རྣམ་གྲངས་དུ་མས་ཡང་དག་པར་བསྟན་པ། རོ་གཅིག་པའི་མཚན་ཉིད་ཅན་ངེས་པར་ལེགས་པར་འདོད་པ་རྣམས་ཀྱིས་མཆོག་ཏུ་བླང་བར་བྱ་བར་འགྱུར་བ་མི་ཤེས་པ་སྟེ། དེ་རྣམས་ལོག་པའི་ཤེས་པས་ཟིལ་གྱིས་མནན་པ། ངེས་པར་མེད་པ་ཉིད་ཀྱི་རང་བཞིན་ཅན་གྱིས་མ་རིག་པའི་རྒྱུ་ཅན། ལས་དང་ཉོན་མོངས་པའི་མཚན་ཉིད་སྐད་ཅིག་མ་གཅིག་ནས་གཅིག་ཏུ་བརྒྱུད་དེ། ཉམས་སུ་མྱོང་བའི་སྡུག་བསྔལ་གྱི་བདག་ཉིད་ཀྱིས་སྲིད་པའི་འཁོར་ལོའི་ལམ་དུ་ཡོངས་སུ་འཁྱམས་པ་ཡིན་ནོ། །དེའང༌། དམྱལ་བའི་གནས་ནས་ཡི་དྭགས་གནས་ཏེ་དེ་ནས་སུམ་ཅུ་རྩ་གསུམ་གནས། །དགེ་བ་ཟད་པས་སུམ་ཅུ་རྩ་གསུམ་གནས་ནས་དུད་འགྲོའི་སྐྱེ་གནས་འགྲོ། །དུད་འགྲོའི་སྐྱེ་གནས་ལས་འཕོས་སླར་ཡང་མི་ཡི་སྐྱེ་གནས་འཐོབ་འགྱུར་ཏེ། །འགྲོ་བ་ལས་ཀྱི་འཆིང་བས་དབང་མེད་ཤིང་རྟའི་འཁོར་ལོ་བཞིན་དུ་འཁོར། །ཞེས་བཤད་པ་ཡིན་ནོ། །དེ་ལྟར་ཇི་སྐད་དུ་བཤད་པའི་མཚན་ཉིད་ཅན་གྱི་འགྲོ་བ་སྒྱུ་མ་དང་མཚུངས་པ་ལ། ལོག་པའི་ཤེས་པ་ཟིལ་གྱིས་མནན་པའི་བྱིས་པ་བདེན་པའི་ཚུལ་དུ་ཤེས་པས། བཅོམ་ལྡན་འདས་ཀྱིས་གསུངས་པའི་རྟེན་ཅིང་འབྲེལ་བར་འབྱུང་བ་བསྟན་པ་མི་ཤེས་ཀྱི། མ་རིག་པའི་དབང་གིས་ཡོད་པ་མ་ཡིན་པའི་བདག་ཉིད་ཅན་གྱིས་ང་དང་བདག་ཅེས་བྱ་བ་ལ་སོགས་པའི་མཚན་ཉིད་ཅན་གྱི་རྣམ་པར་རྟོག་པའི་ས་བོན་ལས། ཕུང་པོ་ལ་སོགས་པའི་གཟུགས་ཀྱི་རྣམ་པ་ཉིད་དུ་འཁོར་བར་ཀུན་ཏུ་འཁོར་བར་འགྱུར་རོ། །དྲིས་པ། ཡོད་པ་མ་ཡིན་པའི་བདག་ཉིད་ཅན་གྱིས་ང་རྒྱལ་ཡོད་པ་ཉིད་ཀྱིས་སྲིད་པའི་ས་བོན་ཉིད་ཡིན་པར་ཐ་མི་དད་ལ། འདི་ནི་ཡང་དག་པའི་རིག་པའི་མཚན་ཉིད་ཅན་གྱི་རྣམ་པར་ཤེས་པ་གཅིག་པུ་ཉིད་སྲིད་པར་འཇུག་པའི་ས་བོན་དུ་ཡང་དག་པའི་ཚུལ་དུ་ཡོད་པ་ཉིད་ཡིན་ལ། དེ་ལྟར་རྒྱུ་ཡོད་པ་ཉིད་ཀྱིས་འབྲས་བུའང་ཡོད་པ་ཉིད་ཡིན་པས་དངོས་པོ་མེད་པར་མི་འཐད་དོ། །དེ་ལྟར་ཡང་འདིར་སློབ་དཔོན་ཆོས་ཀྱི་གྲགས་པས། ཡང་དག་རིག་པའི་ཚུལ་འདི་གཅིག་པུ་ཉིད། །དགའ་བ་རྣམས་དང་ཞུམ་པ་ལ་སོགས་པའི། །རྣམ་པ་དུ་མར་མཐོང་ངོ༌། །ཞེས་བྱ་བ་ལ་སོགས་པ་རྒྱ་ཆེར་བཤད་པ་ཡིན་ནོ། །འདིར་བརྗོད་པར་བྱ་སྟེ། རྣམ་པར་ཤེས་པ་ནི་རང་བཞིན་མེད་པའི་ངོ་བོ་ཉིད་ཡིན་པས། ཡོད་པའི་ཚུལ་གྱིས་སྲིད་པའི་ས་བོན་དུ་ནི་མི་རིགས་སོ། །རྣམ་པར་ཤེས་པ་ནི་མིང་ཙམ་དུ་ཡོད་པ་ཡིན་ནོ། །ཞེས་སྔར་རྒྱ་ཆེར་བསྟན་ཟིན་མོད་ཀྱི། འོན་ཀྱང་ཅུང་ཟད་ཙམ་ཞིག་བརྗོད་པར་བྱ་སྟེ། དོན་དམ་པའི་བདེན་པ་ཉིད་ཀྱིས་འགྲོ་བ་རྣམས་ངོ་བོ་ཉིད་མེད་པ་ལས། མ་རིག་པའི་དབང་གིས་རྣམ་པར་ཤེས་པ་དང་བདག་ཅེས་བྱ་བ་ལ་སོགས་པའི་ཚུལ་གྱིས་ཡུལ་ལ་ཉེ་བར་སྤྱོད་པ་ཉིད་ཀྱིས་བདེན་པ་ཉིད་དུ་ཡོད་པར་སྣང་བ་དེ་ནི་སྔར་བཤད་པའི་གཏན་ཚིགས་ཀྱིས་རིགས་ཏེ། ས་བོན་བདག་མེད་པས་དེ་ལས་བྱུང་བའང་བདག་མེད་པ་ཉིད་ཡིན་ཏེ། དེའང་སློབ་དཔོན་ཀླུ་སྒྲུབ་ཀྱི་ཞལ་སྔ་ནས་ཀྱིས་རིན་པོ་ཆེའི་ཕྲེང་བ་ལས། ངར་འཛིན་ལས་བྱུང་ཕུང་པོ་རྣམས། །སྔར་འཛིན་དེ་ནི་དོན་དུ་བརྫུན། །གང་གི་ས་བོན་བརྫུན་པ་དེས། །སྐྱེ་བ་བདེན་པ་ག་ལ་ཞིག །ཅེས་བཤད་པ་དང༌། དེ་བཞིན་དུ་སློབ་དཔོན་ཨཱརྻ་དེ་ཝའི་ཞལ་སྔ་ནས་ཀྱིས་ཀྱང༌། སྲིད་པའི་རྩ་བ་རྣམ་ཤེས་ཏེ། །ཡུལ་རྣམས་དེ་ཡི་སྤྱོད་ཡུལ་ཡིན། །ཡུལ་ལ་བདག་མེད་གྱུར་ན་ནི། །སྲིད་པའི་ས་བོན་ལྡོག་པར་འགྱུར། །ཞེས་བཤད་པ་དང༌། ཡང་འདི་ཉིད་གསལ་བར་བྱ་བའི་ཕྱིར་སློབ་དཔོན་ཆོས་ཀྱི་གྲགས་པས་ཚད་མ་རྣམ་འགྲེལ་ལས། བདག་ཡོད་ན་ནི་གཞན་དུ་འདུ་ཤེས་འགྱུར། །བདག་གཞན་ཆ་ལས་ཡོངས་སུ་འཛིན་དང་སྡང༌། །འདི་གཉིས་དང་ནི་ཀུན་ཏུ་འབྲེལ་བ་ལས། །ཉེས་པ་ཐམས་ཅད་རབ་ཏུ་འབྱུང་བར་འགྱུར། །ཞེས་བཤད་པ་ཡིན་ནོ། །དེ་ལྟར་ན་མ་རིག་པའི་རྒྱུ་ཅན་ཉིད་ཀྱིས་འཁོར་བ་འདི་ན་ང་དང་བདག་ཅེས་བྱ་བ་ལ་སོགས་པར་རྟོག་པའི་དབང་གིས་ཉེས་པ་ཐམས་ཅད་དེའི་རང་གི་ཕྱོགས་འཛིན་ཅིང༌། གཞན་གྱི་ཕྱོགས་ལ་རྒྱབ་ཀྱིས་ཕྱོགས་པའི་མཚན་ཉིད་ཅན་འབྱུང་བར་འགྱུར་རོ། །དེ་ཉིད་དོན་དམ་པའི་བདེན་པ་ཉིད་ཀྱིས་གསལ་བར་མཛད་པའི་ཕྱིར་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་རིགས་པ་དྲུག་ཅུ་པ་ལས། རྩོད་མེད་ཆེ་བའི་བདག་ཉིད་ཅན། །དེ་དག་ལ་ནི་ཕྱོགས་མེད་དོ། །གང་རྣམས་ལ་ནི་ཕྱོགས་མེད་པ། །དེ་ལ་གཞན་ཕྱོགས་ག་ལ་ཡོད། །ཅེས་དང༌། དམིགས་སུ་མེད་པ་རྩིག་པའི་རི་མོར་མཚུངས། །སྐྱོབ་པས་འདི་དག་མ་ལུས་དེ་ལྟར་གཟིགས། །སྤྲོས་དེ་ཡོངས་རྟོགས་ཡིན་པར་མཁྱེན་ནས་ནི། །དངོས་མེད་མཚན་མ་མེད་ཅིང་མི་ཟད་པ། །ཡོངས་སུ་རྟོགས་པ་ཙམ་ཉིད་འབའ་ཞིག་ཡིན། །ཞེས་བཤད་པ་དང༌། ཡང་དེ་ཉིད་ལས། ཇི་སྲིད་ཇི་སྲིད་རྣམ་རྟོག་པ། །རེ་ཞིག་དེ་སྲིད་ཐམས་ཅད་རྫུན། །གང་ཞིག་དེ་ཉིད་མི་རྟོག་པ། །དེ་བཞིན་དེ་ནི་དེ་བཞིན་ཉིད། །ཅེས་བཤད་པ་དང༌། དེ་བཞིན་དུ་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་ཐེག་པ་ཆེན་པོ་ཉི་ཤུ་པ་ལས། ཡང་དག་མ་ཡིན་རྟོག་བྱས་པས། །དམྱལ་ལ་སོགས་པར་བསྲེག་འགྱུར་ཏེ། །འོད་མ་ཡི་ནི་མེ་བཞིན་དུ། །རང་གི་ཉེས་པས་སྲེག་པར་བྱེད། །སེམས་ཅན་སྒྱུ་མ་ཇི་བཞིན་དུ། །ཡུལ་ནི་ཡོངས་སུ་སྤྱོད་པར་བྱེད། །དེ་བཞིན་རྟེན་འབྲེལ་ལས་བྱུང་བ། །སྒྱུ་མའི་རང་བཞིན་བགྲོད་པར་འགྲོ། །གང་ཚེ་སྒྱུ་མཁན་སྒྱུ་མ་ནི། །སྤངས་ཤིང་ཉེ་བར་བསྡུས་པ་ན། །དེ་ཚེ་ཅིར་ཡང་མི་སྣང་སྟེ། །དེ་ནི་ཆོས་ཀྱི་ཆོས་ཉིད་ཡིན། །དཔེར་ན་རི་མོ་མཁན་གྱིས་ནི། །གནོད་སྦྱིན་གཟུགས་ནི་རབ་འཇིགས་པ། །བྱིས་ནས་རང་ཉིད་འཇིགས་པ་ལྟར། །འཁོར་བར་མི་མཁས་དེ་དང་མཚུངས། །ཇི་ལྟར་བྱིས་པ་རང་གིས་འདམ། །བྱས་ནས་ལ་ལར་ལྟུང་བར་བྱེད། །དེ་བཞིན་ཀུན་ཏུ་རྟོག་པའི་འདམ། །བརྒལ་དཀར་སེམས་ཅན་བྱིང་བ་དང༌། །དངོས་མེད་དངོས་པོར་མཐོང་ནས་ནི། །སྡུག་བསྔལ་སྣ་ཚོགས་མྱོང་འགྱུར་ཏེ། །ལོག་པའི་བསམ་པ་ལས་བྱུང་བའི། །སྡུག་བསྔལ་སྣ་ཚོགས་མྱོང་འགྱུར་ཏེ། །ལོག་པའི་བསམ་པ་ལས་བྱུང་བའི། །རྟོག་པའི་དུག་གིས་འཆི་བར་འགྱུར། །ཞེས་བཤད་པ་དང༌། དེ་བཞིན་དུ་འཕགས་པ་འཇམ་དཔལ་ལ་བསྟོད་པ་ལས་ཀྱང༌། རྣམ་པར་རྟོག་པ་མ་གཏོགས་པར། །འཁོར་བ་ཞེས་བྱ་འགའ་ཡང་མེད། །དེས་ན་རྣམ་པར་རྟོག་བྲལ་བའི། །སྲིད་པ་མྱ་ངན་འདས་བདག་ཉིད། །ཅེས་བཤད་པ་དང༌། ཡང་དེ་བཞིན་དུ། རྣམ་རྟོག་གཏི་མུག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །མི་རྟོག་ཏིང་འཛིན་ལ་གནས་ན། །མཁའ་ལྟར་དྲི་མ་མེད་པར་སྣང༌། །ཞེས་བཤད་པ་དང༌། ཡང་དེ་བཞིན་དུ། ཇི་སྲིད་རྣམ་རྟོག་བློ་ཡིས་གཟུང་དང་འཛིན་བྲལ་བའོ། །དོན་དམ་དེ་ཉིད་ཇི་བཞིན་ཤེས་པར་མ་གྱུར་པས། །དེ་སྲིད་རྣམ་རྟོག་བརྒྱ་ཡི་རླུང་གིས་གཡེང་བའི་བློས། །འཇིག་རྟེན་རྣམས་རྨོངས་དབང་མེད་འདི་ནི་རྟག་ཏུ་འཁོར། །ཞེས་བཤད་པ་ཡིན་ནོ། །དེ་ལྟར་ན་འདི་ནི་ཆོས་ཀྱི་དབྱིངས་ལ་སོགས་པའི་རྣམ་གྲངས་དུ་མས་བཤད་པ། རོ་གཅིག་པའི་མཚན་ཉིད་ཅན། སྐྱེ་བ་མེད་པ། གཉིས་སུ་མེད་པའི་ཡེ་ཤེས་ཞེས་བྱ་བར་གནས་སོ། །དྲིས་པ། གལ་ཏེ་མཆོག་ཏུ་བླང་བར་བྱ་བའི་དེ་ཁོ་ན་ཉིད་ནི་མ་སྐྱེས་ཤིང༌། གཉིས་སུ་མེད་པའི་ཡེ་ཤེས་གཅིག་པུ་ཁོ་ན་ཡིན་ན། བཅོམ་ལྡན་འདས་ཀྱིས་མཆོད་རྟེན་དང་སྐུ་གཟུགས་ལ་སོགས་པ་བཞེངས་སུ་གསོལ་བ་དང༌། དེ་བཞིན་དུ་སྦྱིན་པ་དང༌། ཚུལ་ཁྲིམས་དང༌། བཟོད་པ་ལ་སོགས་པ་དང༌། དགེ་བའི་ལས་སྣ་ཚོགས་པ་གཞན་དག་ཀྱང་བྱ་བར་གསུངས་པ་དང༌། དེ་བཞིན་དུ་དེའི་རྣམ་པར་སྨིན་པ་ལས་བསོད་ནམས་དང་ཡེ་ཤེས་ཀྱི་ཚོགས་མཐའ་ཡས་པ་འབྱུང་བར་གསུངས་པ་དང༌། དེ་བཞིན་དུ་གསང་སྔགས་ཀྱི་ལྷ་སྣ་ཚོགས་པའི་གཟུགས་ཀྱི་རྣམ་པ་དང༌། བཟླས་བརྗོད་དང༌། སྦྱིན་སྲེག་དང༌། དཀྱིལ་འཁོར་གྱི་བྱ་བ་ལ་སོགས་པ་ཡེ་ཤེས་ཐོབ་པར་བྱ་བ་ཅིའི་ཕྱིར་གསུངས་ཤེ་ན། འདིར་བརྗོད་པར་བྱ་སྟེ། དེ་ལ་རེ་ཞིག་མཆོད་རྟེན་དང་སྐུ་གཟུགས་ལ་སོགས་པ་བཞེངས་སུ་གསོལ་བ་ལ་སོགས་པ་དང༌། དགེ་བའི་ལས་མང་པོ་གཞན་དག་བཅོམ་ལྡན་འདས་ཀྱིས་ཅིའི་ཕྱིར་གསུངས་ཤེས་གང་སྨྲས་པ་དེ་ལ། དེ་བཞིན་གཤེགས་པས་ཐུགས་རྗེ་ཆེན་པོའི་ཤུགས་ཀྱི་དབང་གིས་སེམས་ཅན་ཐམས་ཅད་ཀྱི་བསམ་པ་དང༌། ཡིད་ལ་རེ་བ་ཡོངས་སུ་རྫོགས་པར་མཛད་པ་ཡིན་པ། བྱིས་པ་དེ་ཁོ་ན་ཉིད་མ་རྟོགས་པ་དང༌། གཡོ་བ་དང་པོའི་སྤྱོད་ཡུལ་དུ་གྱུར་པ་རྣམས་ལ་དོན་དམ་པ་ལ་འཇུག་པར་བྱ་བའི་ཐབས་སུ་ཀུན་རྫོབ་ཀྱི་བདེན་པ་གསུངས་པ་ཡིན་གྱི། དོན་དམ་པ་ཉིད་ཀྱི་ཐབས་ལས་བྱུང་བའི་ཚུལ་དུ་གསུངས་པ་ནི་མ་ཡིན་ནོ། །དེའང་སློབ་དཔོན་ཀམྤ་ལའི་ཞལ་སྔ་ནས་ཀྱིས་སྣང་བའི་ཕྲེང་བ་ལས། ཆོས་དང་ཆོས་མིན་དཀའ་ཐུབ་སྟོང༌། །དུལ་དང་སྡོམ་དང་ཞི་བ་དང༌། །དམྱལ་བ་ཡི་དྭགས་དུད་འགྲོ་དང༌། །མི་རྣམས་ལྷ་དང་བཅས་པ་དང༌། །བྱུང་དང་འབྱུང་འགྱུར་མང་བ་དང༌། །ཁམས་གསུམ་མང་པོས་བསྟན་པ་དང༌། །སྟོན་པ་དང་ནི་ཉན་ཐོས་ཉིད། །ཐམས་ཅད་ཀུན་རྫོབ་དག་ཏུ་བསྟན། །སེམས་ཅན་དང་པོའི་ལས་ཅན་རྣམས། །དམ་པའི་དོན་ལ་འཇུག་པའི་ཕྱིར། །ཐབས་འདི་རྫོགས་པའི་སངས་རྒྱས་ཀྱིས། །སྐས་ཀྱི་རིམ་པ་ལྟ་བུར་བཞག །དེ་ལྟར་བྱིས་པ་འབྲིད་པའི་ཐབས། །མཐར་ནི་ཐམས་ཅད་འཇིག་པར་འགྱུར། །ཞེས་བཤད་པ་ཡིན་ནོ། །དེ་བཞིན་དུ། གཞན་ཡང་གསང་སྔགས་ཀྱི་ལྷ་ཚོགས་ལ་སོགས་པའི་སྐུའི་རྣམ་པ་དང༌། དེ་བཞིན་དུ་བཟླས་པ་དང༌། སྦྱིན་སྲེག་དང༌། དཀྱིལ་འཁོར་ལ་སོགས་པའི་བྱ་བ་བཅོམ་ལྡན་འདས་ཀྱིས་ཅིའི་ཕྱིར་གསུངས་ཞེས་གང་སྨྲས་པ། དེ་བརྗོད་པར་བྱ་སྟེ། གང་དོན་དམ་པ་མངོན་པར་རྟོགས་པར་མི་ནུས་པ། མེད་པའི་ངོ་བོ་ཉིད་མི་ཤེས་པ་དེའི་བདག་ཉིད་ཅན་གྱི་ཆོས་ལ་མངོན་པར་དགའ་བར་བྱ་བ་དང༌། ཡུལ་གྱི་འབྲས་བུ་ཡོད་པ་ལ་ཉེ་བར་ལོངས་སྤྱོད་པར་འདོད་པའི་སྐད་ཅིག་གིས་མེད་པ་ལས་འདས་པར་གྱུར་པར། འཕགས་པ་དངོས་པོ་དང་དངོས་པོ་མེད་པ་ལ་བརྟེན་པ་དང་བྲལ་བ་རྣམས་ནི་སྒྲིབ་པ་ཐམས་ཅད་དང་བྲལ་བས། མཆོག་ཏུ་ཟབ་པའི་ཚུལ་དུ་བསྟན་པས་གཉིས་སུ་མེད་པའི་ཡེ་ཤེས་རྟོགས་པར་འགྱུར་རོ། །དེའང་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་རིག་པ་དྲུག་ཅུ་པ་ལས། གང་བློ་ཡོད་དང་མེད་པ་ལས། །རྣམ་པར་གནས་ཤིང་མི་གནས་པ། །དེ་དག་ཟབ་མོ་དམིགས་མེད་པ། །རྐྱེན་གྱི་དོན་ལ་རྣམ་པར་བསྒོམ། །ཞེས་བཤད་པ་ཡིན་ནོ། །དྲིས་པ། དེ་ལྟར་ཐེག་པ་ཆེན་པོའི་ཡེ་ཤེས་ནི་མ་སྐྱེས་པའི་མཚན་ཉིད་ཅན་ཟབ་པ་དང་དམིགས་སུ་མེད་པ་ཞེས་བཤད་པས་བསྟན་དུ་ཟིན་ཀྱང༌། འོན་ཀྱང་དེ་ཅིའང་མ་ཡིན་ཏེ། མཚན་ཉིད་མེད་པའི་ཕྱིར་དང༌། ངོ་བོ་ཉིད་མེད་པའི་ཕྱིར་དང༌། དངོས་པོ་ཡོད་པ་དང་བྲལ་བའི་ཕྱིར། དེ་མཚན་ཉིད་ཇི་ལྟ་བུ་ཞིག་ཡིན་པ་ཁོ་བོ་ཅག་གིས་མ་ཤེས་སོ། །དེ་བརྗོད་པར་བྱ་སྟེ། ཐེག་པ་ཆེན་པོའི་ཚུལ་ལ་ཡེ་ཤེས་བརྗོད་དུ་མེད་པ་དེ་ནི་འདི་ཡིན་ནོ་ཞེས་བསྟན་པ་དང་བྲལ་བ། མཚན་ཉིད་དང་མཚན་གཞི་སྤངས་པ། དེ་བཞིན་ཉིད་དུ་རོ་གཅིག་པའི་བདག་ཉིད་ཅན། གཅིག་དང་དུ་མ་དང་བྲལ་བ། དངོས་པོ་དང་དངོས་པོ་མེད་པ་རྣམ་པར་སྤངས་པ། ཟབ་པ་དང་དམིགས་སུ་མེད་པ། ཉན་ཐོས་རྣམས་ཀྱི་སྤྱོད་ཡུལ་མ་ཡིན་པ། ཡོད་པ་དང་མེད་པའི་རྣམ་པར་རྟོག་པ་ལས་ངེས་པར་གྲོལ་བ། རྟོག་པ་ལས་འདས་པའི་སྤྱོད་ཡུལ་ཅན། སྤྲོས་པ་ཐམས་ཅད་དང་བྲལ་བ། སྐྱེ་བ་དང་འཇིག་པའང་སྤངས་པ། བརྗོད་དུ་མེད་པ། ཆད་པ་མེད་པ། རྟག་པ་མེད་པ། ཆོས་ཀྱི་དབྱིངས་ཀྱི་རང་བཞིན་དུ་ཐམས་ཅད་དུ་ཡང་དག་པར་གནས་པ། དེ་ནི་རང་གི་རིག་པ་ཕྲ་བའི་ཕྱིར་སངས་རྒྱས་ཤིན་ཏུ་ཕྲ་བར་གཟིགས་པ་རྣམས་ཀྱི་ཡུལ་དུ་གྱུར་པ་ཡིན་ནོ། །དེའང་སྣང་བའི་ཕྲེང་བ་ལས། དེ་ནི་རང་རིག་ཕྲ་བས་ན། །སངས་རྒྱས་ཕྲ་རབ་གཟིགས་པ་ཡིན། །བདག་ཅག་ལྟ་བུར་རང་གནས་ན། །བློ་གྲོས་རྩིང་བས་མི་མཐོང་ངོ༌། །ཞེས་བཤད་པ་དང༌། དེ་བཞིན་དུ། ཆོས་ཀྱི་དབྱིངས་ནི་མ་སྐྱེས་ཤིང༌། །ནམ་ཡང་འགག་པར་མི་འགྱུར་ལ། །དུས་ཀུན་ཏུ་ནི་ཉོན་མོངས་མེད། །ཐོག་མཐའ་དབུས་དང་བྲལ་བ་ཡིན། །ཞེས་བཤད་པ་དང༌། འདི་དག་ཉིད་འཕགས་པ་ཀླུ་སྒྲུབ་ཀྱིས་དོན་དམ་པར་བསྟོད་པ་ལས། ཉེ་བར་མ་ཡིན་རིང་བར་མིན། །ནམ་མཁར་མ་ཡིན་སར་ཡང་མིན། །འཁོར་དང་མྱ་ངན་འདས་པར་མིན། །གནས་མེད་ཁྱོད་ལ་ཕྱག་འཚལ་ལོ། །ཞེས་བཤད་པས་གསལ་བར་མཛད་པ་དང་ཡང་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་བསམ་གྱིས་མི་ཁྱབ་པའི་བསྟོད་པ་ལས། གང་ཞིག་གཅིག་མིན་དུ་མ་མིན། །གཉིས་མིན་གཉིས་ཀ་མིན་པའང་མིན། །གནས་མེད་བསལ་བ་མེད་པ་དང༌། བསམ་དུ་མེད་ཅིང་བསྟན་དུ་མེད། གང་ཞིག་སྐྱེ་མེད་འཇིག་པ་མེད། ཆད་པ་མེད་ཅིང་རྟག་པ་མེད། །དེས་ན་མཁར་ལྟར་སོ་སོར་སྣང༌། །ཡི་གེས་ཤེས་པའི་སྤྱོད་ཡུལ་མིན། །དེ་ནི་རྟེན་ཅིང་འབྲེལ་བར་འབྱུང༌། །དེ་ནི་སྟོང་ཉིད་ཡིན་ཁྱེད་བཞེད། །དམ་པའི་ཆོས་ཀྱང་དེ་འདྲ་སྟེ། །དེ་བཞིན་གཤེགས་པའང་དེ་དང་མཚུངས། །དེ་ནི་དེ་ཉིད་དོན་དམ་པ། །དེ་བཞིན་ཉིད་ཀྱི་དངོས་པོར་འདོད། །ཅེས་བཤད་པ་དང༌། ཡང་དེ་བཞིན་དུ། གང་གིས་རྟེན་ཅིང་འབྲེལ་བར་འབྱུང༌། །འགག་པ་མེད་པ་སྐྱེ་མེད་པ། །རྟག་པ་མེད་པ་ཆད་མེད་པ། །འོང་བ་མེད་པ་འགྲོ་མེད་པ། །ཐ་དད་དོན་མིན་དོན་གཅིག་མིན། །སྤྲོས་པ་ཉེར་ཞི་ཞིར་བསྟན་པ། །རྫོགས་པའི་སངས་རྒྱས་སྨྲ་རྣམས་ཀྱི། །དམ་པ་དེ་ལ་ཕྱག་འཚལ་ལོ། །གང་ཞིག་སངས་རྒྱས་སྤྲོས་ལས་འདས། །འཇིག་རྟེན་སྤྲོས་པ་མེད་པ་དག །རྨོངས་དེ་སྤྲོས་ལས་བཅོམ་པས་ན། །དེ་བཞིན་གཤེགས་པ་མི་མཐོང་ངོ༌། །དེ་བཞིན་གཤེགས་པའི་རང་བཞིན་གང༌། །འགྲོ་བ་འདི་ཡི་རང་བཞིན་ཏེ། །དེ་བཞིན་གཤེགས་པར་རང་བཞིན་མེད། །འགྲོ་བ་འདི་ཡང་རང་བཞིན་མེད། །ཅེས་བཤད་པ་དང༌། དེ་བཞིན་དུ་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཀྱང༌། གང་ཞིག་ང་ལ་གཟུགས་སུ་མཐོང༌། །གང་གིས་ང་ལ་སྒྲར་ཤེས་པ། །ལོག་པའི་ལམ་དུ་ཞུགས་པ་སྟེ། །སྐྱེ་བོ་དེ་དག་ང་མི་མཐོང༌། །སངས་རྒྱས་རྣམས་ནི་ཆོས་ཀྱི་སྐུ། །འདྲེན་པ་རྣམས་ནི་ཆོས་ཉིད་བལྟ། །ཆོས་ཉིད་ཤེས་པར་བྱ་མིན་པས། །དེ་ནི་རྣམ་པར་ཤེས་མི་ནུས། །ཞེས་གསུངས་པ་དང༌། དེ་བཞིན་དུ་བཅོམ་ལྡན་འདས་ཀྱིས་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་མདོ་སྡེ་མཐའ་ཡས་པ་ལས། ཆོས་ཐམས་ཅད་ངོ་བོ་ཉིད་ཀྱིས་སྟོང་པ་དང༌། སྐྱེ་བ་མེད་པ་དང༌། འགག་པ་མེད་པ་སྟེ། ཆོས་གང་ལའང་གནས་པའམ། སྐྱེ་བའམ། འགག་པ་ཡོད་པ་མ་ཡིན་ཏེ། ཆོས་ཐམས་ཅད་ནི་གདོད་མ་ཉིད་ནས་མ་སྐྱེས་པའི་ཕྱིར་རང་བཞིན་གྱིས་ཡོངས་སུ་དག་པའོ། །ཞེས་བཅོམ་ལྡན་འདས་དེ་བཞིན་གཤེགས་པས་གསུངས་ཏེ། དེ་ཁོ་ན་ཉིད་ཇི་ལྟ་བ་བཞིན་དུ་གསུངས་པར་མཛད་པས་ན་དེ་བཞིན་གཤེགས་པ་ཞེས་བྱའོ། །དེ་ལྟར་དེ་ཁོ་ན་ཉིད་མ་མཐོང་བའི་བྱིས་པའི་སྐྱེ་བོ་བློ་ཕྱིན་ཅི་ལོག་པའི་བསམ་པས་དྲེགས་པ་སྤངས་པ། ཐེག་པ་ཆེན་པོའི་ཚུལ་དུ་རྣམ་གྲངས་ཀྱི་མཚན་ཉིད་མང་པོས་ཡེ་ཤེས་བཤད་པ་དང༌། བཅོམ་ལྡན་འདས་ཀྱི་གསུང་བླ་ན་མེད་པས་ཡེ་ཤེས་རྟོགས་པར་སྤྲོ་བ་མེད་པ། ཤིན་ཏུ་ཡུན་རིང་བའི་དུས་གཞན་དག་ཏུ་བླ་ན་མེད་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་བྱ་བར་སྐྲག་པར་འགྱུར་བས། དེའི་དབང་དུ་མཛད་ནས་བཅོམ་ལྡན་འདས་ཀྱིས་དེ་དག་གསུངས་པ་ཡིན་ནོ། །དེའང་སློབ་དཔོན་པདྨའི་ཞལ་སྔ་ནས་ཀྱིས། སྒྱུ་མ་ཤེས་པ་ལས་བྱུང་བ། །སྒྱུ་མ་ཉིད་ལས་ལྡོག་བྱེད་ཡིན། །སྒྱུ་མ་ལྟ་བུའི་འཇིག་རྟེན་ན། །སྒྱུ་མའི་ཐབས་ནི་རབ་ཏུ་བསྟན། །ཞེས་བཤད་པ་དང༌། ཡང་འདི་དག་གསལ་བར་བྱ་བའི་ཕྱིར་འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་དམིགས་སུ་མེད་པར་བསྟོད་པ་ལས། བསམ་བྱེད་བསམ་གཏན་བསམ་བྱ་དག །སྤངས་པ་བདེན་པ་མཐོང་བ་ཡིན། །འདི་ཀུན་རྟོགས་པ་ཙམ་ཉིད་དུ། །གང་གིས་རྟོགས་པ་དེ་གྲོལ་འགྱུར། །ཞེས་གསུངས་པ་དང༌། མཁའ་དང་མཚུངས་པར་མཉམ་འགྱུར་དང༌། །རྣམ་པར་མི་རྟོག་ངོ་བོ་ཉིད། །ཆོས་རྣམས་རང་བཞིན་དག་པ་ལས། །ཕ་རོལ་འདི་དག་རྣམ་པར་བསྒོམ། །ཞེས་གསུངས་པ་དང༌། ཡང་འདི་ཉིད་གསལ་བར་བྱ་བའི་ཕྱིར། ཇི་ལྟར་རྨི་ལམ་སྒྱུ་མ་དང༌། །དྲི་ཟའི་གྲོང་ཁྱེར་མཐོང་བ་བཞིན། །རྣལ་འབྱོར་སྤྱོད་པ་མཁས་པ་ཡིས། །སྣ་ཚོགས་འདི་དག་དེ་བཞིན་མཐོང༌། །ཀུན་རྫོབ་ཏུ་ནི་ཐམས་ཅད་སྐྱེ། །དེས་ན་རྟག་པ་ཡོད་མ་ཡིན། །ཐམས་ཅད་ཡང་དག་པར་མི་འགྱུར། །དེས་ན་ཆད་པ་ཡོད་མ་ཡིན། །ཞེས་བཤད་པ་ཡིན་ནོ། །དེ་བས་ན་ཇི་སྐད་དུ་བཤད་པའི་རྣམ་པས་བསྟན་པས་གཉིས་སུ་མེད་པའི་ཡེ་ཤེས་ཉིད་མ་སྐྱེས་པའི་མཚན་ཉིད་ཅན་གྱི་དེ་ཁོ་ན་ཉིད་ཡིན་པར་བཤད་པ་ལེགས་པར་སྨྲས་པ་ཡིན་ནོ། །དེ་ལྟར་ཇི་སྐད་དུ་བཤད་པའི་མཚན་ཉིད་ཅན་གྱི་གཉིས་སུ་མེད་པའི་ཡེ་ཤེས་ཡུན་རིང་དུ་བསྒོམས་ཤིང་གོམས་པར་བྱས་པས། སོ་སོ་རང་གི་རིག་པས་མངོན་སུམ་དུ་མ་བྱས་པར་ཐོས་པ་ཙམ་གྱིས་ཚིག་ལ་བརྟེན་ནས་བྱ་བ་བྱས་ཟིན་པ་ཉིད་དུ་སེམས་པ་དེའི་དབང་དུ་མཛད་ནས། འཕགས་པ་ཀླུ་སྒྲུབ་ཀྱི་ཞལ་སྔ་ནས་ཀྱིས་རིག་པ་དྲུག་ཅུ་པ་ལས། རྣམ་པར་དབེན་དོན་མི་ཤེས་པར། །ཐོས་པ་ཙམ་དུ་འཇུག་བྱེད་ཅིང༌། །གང་ཡང་བསོད་ནམས་མི་ཤེས་པའི། །སྐྱེས་བུ་ཐ་ཤལ་དེ་དག་བརླག །ཅེས་བཤད་པ་དང༌། དེ་བཞིན་དུ་སློབ་དཔོན་ཀམྤ་ལའི་ཞལ་སྔ་ནས་ཀྱིས་སྣང་བའི་ཕྲེང་བ་ལས། རྟག་ཏུ་བརྩོན་འགྲུས་ལྡན་པ་ཡིས། །འདི་ལྟར་ལམ་གྱི་རྗེས་འཇུག་ཅན། །རིང་པོར་མི་ཐོགས་ཆོས་ཀུན་ནི། །སྟོང་པ་ཉིད་དུ་རྟོགས་པར་འགྱུར། །ཆོས་ཀྱི་ཆོས་ཉིད་ཐོབ་པའི་ཕྱིར། །ཡོངས་སུ་མ་བསྒོམས་པས་མི་འགྱུར། །ཆུ་མ་འཐུངས་པར་ཐོས་པའམ། །མཐོང་བས་སྐོམ་པ་སེལ་འགྱུར་རམ། །ཞེས་བཤད་པ་ཡིན་ནོ། །ཆོས་ཉིད་ཀྱི་རང་བཞིན་ཅི་ཞིག་ཡིན་ཞེས་རྟོག་ན། དེ་བརྗོད་པར་བྱ་སྟེ། ཆོས་ཐམས་ཅད་ཀྱི་ངོ་བོ་ཉིད་གང་ཡིན་པ་དོན་དམ་པའི་ཚུལ་ཇི་ལྟ་བ་བཞིན་དུ་གནས་པ་གཉིས་སུ་མེད་པ་དང༌། དེ་བཞིན་ཉིད་ཅེས་བྱ་བ་ལ་སོགས་པའི་རྣམ་གྲངས་ཀྱི་མཚན་ཉིད་དང་ལྡན་པའི་ཆོས་ཐམས་ཅད་སྟོང་པ་ཉིད་ཡིན་ནོ། །འདིའང་བླ་མའི་མན་ངག་དང་སྙིང་རྗེ་སྔོན་དུ་འགྲོ་བའི་བསྒོམ་པ་གོམས་པར་བྱས་པའི་སྟོབས་ཀྱིས་སོ་སོ་རང་གི་རིག་པའི་ཤེས་པ་ཉིད་ཀྱིས་རབ་ཀྱི་མཐར་ཐུག་པ་ཡིན་པས་སྲིད་པ་ལས་ངེས་པར་གྲོལ་བ་དང༌། བླ་ན་མེད་པའི་ཡེ་ཤེས་འཐོབ་པར་འགྱུར་རོ། །དེའང་གྲུབ་པའི་སློབ་དཔོན་ཀླུ་སྒྲུབ་ཀྱི་ཞལ་སྔ་ནས་ཀྱིས་ཆོས་ཉིད་ཀྱི་མཚན་ཉིད་བསྟན་པ་ནི། འདི་ལ་བསལ་བྱ་གང་ཡང་མེད། །གཞག་པར་བྱ་བ་ཅི་ཡང་མེད། །ཡང་དག་ཉིད་ལ་ཡང་དག་བ་ལྟ། །ཡང་དག་མཐོང་ན་རྣམ་པར་གྲོལ། །ཞེས་བཤད་པ་དང༌། ཡང༌། མྱ་ངན་འདས་མཐའ་གང་ཡིན་པ། །དེ་ནི་འཁོར་བའི་མཐའ་ཡིན་ཏེ། །དེ་དག་བྱེ་བྲག་ཅུང་ཟད་ནི། །ཤིན་ཏུ་ཕྲ་བའང་ཡོད་མ་ཡིན། །ཞེས་པ་ཡིན་ནོ། །དྲིས་པ། ཐེག་པ་ཆེན་པོར་མ་སྐྱེས་པ་ལ་སོགས་པའི་རྣམ་གྲངས་ཀྱིས་བསྟན་པའི་གཉིས་སུ་མེད་པའི་ཡེ་ཤེས་གཟུང་བར་བྱ་བ་དང་འཛིན་པ་པོ་དང་བྲལ་བ། སྟོང་པ་ཉིད་ཀྱི་ངོ་བོ་ཉིད་མཆོག་ཏུ་བླང་བར་བྱ་བའི་དེ་ཁོ་ན་ཉིད་དུ་བཤད་པ་གང་ཡིན་པ་དེ་ནི་ཕལ་ཆེར་སྟོང་པ་ཉིད་ཀྱི་ངོ་བོ་ཉིད་ཡིན་པའི་ཕྱིར་མེད་པ་ཉིད་ཀྱིས་ན་མིང་ཙམ་དུ་ཟད་པས་རི་བོང་གི་རྭ་དང་འདྲ་སྟེ། དེ་ནི་ཤིན་ཏུ་ཆད་པར་ལྟ་བ་ཡིན་པས་ལོག་པའི་ཤེས་པ་ཉིད་ཡིན་པར་ཤེས་སོ་ཞེ་ན། འདིར་བརྗོད་པར་བྱ་སྟེ། འདི་ལྟར་སྔར་ཆོས་ཐམས་ཅད་གདོད་མ་ནས་མ་སྐྱེས་པར་བཤད་པས་རྟག་པ་དང་ཆད་པའི་མཐའ་གཉིས་ཀྱིས་གླགས་ཡོད་པ་མ་ཡིན་གྱི། མ་རིག་པས་ཕྱིན་ཅི་ལོག་ཏུ་གྱུར་པའི་བྱིས་པ་ལོག་པའི་ཤེས་པའི་ལིང་ཏོག་གིས་བློའི་མིག་ཁེབས་པ། དངོས་པོ་དང་དངོས་པོ་མེད་པ་དག་ལ་ཡོད་པ་ཉིད་དུ་མངོན་པར་ཞེན་པའི་ཤིང་གི་མེས་རྒྱུད་བསྲེགས་པ། ལོག་པའི་གདོན་གྱིས་སེམས་ཀྱི་རྒྱུད་དཀྲུགས་པ། བློ་ཤིན་ཏུ་རགས་པའི་ཉོན་མོངས་པ་དེ་རྣམས་ཀྱིས་ཐེག་པ་ཆེན་པོར་ཆོས་ཀྱི་དབྱིངས་ལ་སོགས་པའི་ཚིག་གི་རྣམ་གྲངས་ཀྱིས་བསྟན་པ། མ་སྐྱེས་པའི་མཚན་ཉིད་ཅན། སྐྱེ་བ་དང་འཇིག་པ་དང་བྲལ་བ། མཆོག་ཏུ་བླང་བར་བྱ་བའི་དོན་དམ་པའི་དེ་ཁོ་ན་ཉིད་ཐབས་ལས་བྱུང་བའི་བདག་ཉིད་ཅན་གཉིས་སུ་མེད་པའི་ཡེ་ཤེས་སངས་རྒྱས་ཀྱི་སྤྱོད་ཡུལ་དུ་གྱུར་པ་དེ་ལ་འཇུག་པའི་གོ་སྐབས་རྙེད་པར་ག་ལ་འགྱུར། དེས་ན་དེ་རྣམས་ངེས་པར་ཆད་པར་ལྟ་བ་དང་ལོག་པའི་ཤེས་པ་ཡིན་ནོ་སྙམ་དུ་སེམས་སོ། །གང་ཡང་བློ་གྲོས་ཕྱིན་ཅི་མ་ལོག་པ། ཡང་དག་པའི་ཡེ་ཤེས་སོ་སོ་རང་གི་རིག་པས་སོ་སོར་རྟོག་པར་གྱུར་པ་དང༌། དེ་བཞིན་དུ་བློ་ཡོད་པ་དང་མེད་པའི་ཡེ་ཤེས་ལ་བརྟེན་པ་ཉིད་ཀྱིས་བདག་ཉིད་ཆེ་བ་གང་ཡིན་པ་དེ་ནི་བདག་ཉིད་ཆེན་པོ་སྟེ། འཕགས་པ་ཉིད་ལ་བྱ་ལ། དེ་རྣམས་ལ་ནི་རང་གི་ཕྱོགས་དང་གཞན་གྱི་ཕྱོགས་ཡོད་པ་མ་ཡིན་ནོ། །ཞེས་བྱ་བ་ནི་བསྡུས་པའི་དོན་ཡིན་ནོ། །གཞན་དག་ནི་མ་རིག་པའི་དབང་གིས་ང་དང་བདག་ཅེས་བྱ་བ་ལ་སོགས་པ་བདག་ཏུ་ལྟ་བ་ཡོད་པས་དངོས་པོ་ལ་མངོན་པར་ཞེན་པ་འབྱུང་བར་འགྱུར་ལ། དངོས་པོ་ལ་མངོན་པར་ཞེན་པའི་རྩ་བ་ལས་འདོད་ཆགས་ལ་སོགས་པ་སྐྱེ་བར་འགྱུར་ཏེ། ཡང་དེ་ཉིད་ལས། དངོས་པོར་ཁས་ལེན་ཡོད་ན་ནི། །འདོད་ཆགས་ཞེ་སྡང་མི་བཟད་འབྱུང༌། །ལྟ་བ་མ་རུངས་ཡོངས་སུ་འཛིན། །དེ་ལས་བྱུང་བའི་རྩོད་པར་འགྱུར། །ཞེས་བཤད་པ་ཡིན་ནོ། །འདིའི་བསྡུས་པའི་དོན་ནི་འདི་ཡིན་ཏེ། དངོས་པོར་ཁས་བླང་ཞིང་དངོས་པོ་ཡོད་པར་འདོད་པ་ལ་ནི་འདོད་ཆགས་ལ་སོགས་པའི་ཉེས་པ་རྣམས་རབ་ཏུ་སྐྱེ་བར་འགྱུར་རོ། །དོན་འདི་ཉིད་ཡང་དང་ཡང་དུ་གསལ་བར་བྱ་བའི་ཕྱིར་དེ་ཉིད་ལས། གནས་ཡོད་ན་ནི་འདོད་ཆགས་དང༌། །འདོད་ཆགས་བྲལ་བར་དམིགས་འགྱུར་ན། །གནས་མེད་བདག་ཉིད་ཆེན་པོ་རྣམས། །ཆགས་པ་མེད་ཅིང་ཆགས་བྲལ་མིན། །ཞེས་བཤད་དོ། །དེའི་དོན་ནི་འདི་ཡིན་ཏེ། དངོས་པོ་མེད་པའི་ཡེ་ཤེས་ལ་བརྟེན་པ་གང་ཡིན་པ་དེ་ནི་བདག་ཉིད་ཆེན་པོ་གནས་པ་མེད་པ་ཡིན་ལ། དེ་ནི་དངོས་པོ་ལ་བརྟེན་པ་མེད་པས་གང་ལའང་ཆགས་པའམ། ཆགས་པ་དང་བྲལ་བར་མི་འགྱུར་རོ། །དྲིས་པ། གལ་ཏེ་དངོས་པོ་ལ་དམིགས་པ་དེ་ཁོ་ན་ཉིད་མ་ཡིན་ན། ཅི་དངོས་པོ་མེད་པ་ལ་དམིགས་པ་དེ་ཁོ་ན་ཉིད་ཡིན་ནམ་ཞེ་ན། འདིར་བརྗོད་པར་བྱ་སྟེ། འདི་དག་ནི་སྒྱུ་མ་དང་རྨི་ལམ་ལ་སོགས་པའི་དཔེས་སྔར་བསྟན་ཟིན་མོད་ཀྱི། འོན་ཀྱང་ཅུང་ཟད་ཙམ་ཞིག་བརྗོད་པར་བྱ་སྟེ། གང་གི་ཚེ་མ་རིག་པའི་དབང་གིས་ཐོག་མ་མེད་པའི་རང་བཞིན་གྱིས་འཁོར་བར་དངོས་པོ་དང་དངོས་པོ་མེད་པ་གཅིག་ལ་གཅིག་ལྟོས་ནས་གནས་པ་ཡིན་ལ། དེས་ན་གཉིས་ཀའང་མེད་པ་ཡིན་ནོ། །དེའང་སློབ་དཔོན་ཀླུ་སྒྲུབ་ཀྱི་ཞལ་སྔ་ནས་ཀྱིས་རིག་པ་དྲུག་ཅུ་པ་ལས། ཡོད་པས་རྣམ་པར་མི་གྲོལ་ཏེ། །མེད་པས་སྲིད་པ་འདི་ལས་མིན། །ཡོད་དང་མེད་པ་ཡོངས་ཤེས་པས། །བདག་ཉིད་ཆེན་པོ་རྣམ་པར་གྲོལ། །ཞེས་བཤད་པ་ཡིན་ཏེ། བྱིས་པའི་སྐྱེ་བོའི་སྤྱོད་ཡུལ་ལས་འདས་པ་དམིགས་སུ་མེད་པའི་ཡེ་ཤེས་ལ་བརྟེན་ནས། བདག་ཉིད་ཆེན་པོ་ནི་འཕགས་པ་སྟེ། དེ་རྣམས་གང་དངོས་པོ་དང་དངོས་པོ་མེད་པ་དག་དོན་དམ་པའི་བདེན་པར་དམིགས་སུ་མེད་པས། དངོས་པོ་མེད་པ་ཉིད་དུ་སོ་སོ་རང་གི་རིག་པ་ཉིད་ཀྱིས་ཡོངས་སུ་མཁྱེན་པ་ཡིན་ལ། མཁྱེན་པ་ཉིད་ཀྱིས་རྣམ་པར་གྲོལ་བ་བརྙེས་པ་ཡིན་ནོ། །རིག་པ་འདི་ཉིད་ཀྱིས་དངོས་པོ་དང་དངོས་པོ་མེད་པར་ཉེ་བར་དམིགས་པ་ནི་དེ་ཁོ་ན་ཉིད་ཡིན་ནོ། །ཞེས་བྱ་བའི་དོན་ནོ། །དེའང༌། མྱ་ངན་འདས་པ་དངོས་མེད་པ། །མིན་ན་དེ་དངོས་ག་ལ་ཡིན། །དངོས་དང་དངོས་པོ་མེད་ཟིན་པ། །ཟད་པ་མྱ་ངན་འདས་ཞེས་བྱ། །ཞེས་བཤད་པ་དང༌། ཡང༌། བློ་ཆུང་གང་གིས་ཡོད་པ་དང༌། །མེད་པ་ཉིད་དུ་མཐོང་གྱུར་པ། །དེས་ནི་སྤྲོས་པ་ཉེར་ཞི་བའི། །ཞི་བའི་དངོས་པོ་མཐོང་མི་འགྱུར། །ཞེས་བཤད་པ་དང༌། གང་ཚེ་དངོས་དང་དངོས་མེད་པ། །བློ་ཡི་མདུན་ན་མི་གནས་ལ། །དེ་ཚེ་བགྲོད་པ་གཞན་མེད་པས། །དམིགས་མེད་རབ་ཏུ་ཞི་བར་འགྱུར། །ཞེས་བཤད་པ་ཡིན་ནོ། །དེ་བཞིན་དུ་བཅོམ་ལྡན་འདས་ཀྱིས་ལང་ཀར་གཤེགས་པའི་མདོ་ལས། ཇི་ལྟར་མེ་ལོང་དག་ལས་གཟུགས། །གཅིག་དང་དུ་མ་རྣམ་སྤངས་པ། །སྣང་ཡང་དེར་ནི་ཡོད་མ་ཡིན། །དེ་བཞིན་དངོས་པོའི་དངོས་ཉིད་དོ། །ཞེས་གསུངས་པ་དང༌། ཡང་འདི་དག་ཉིད་བཅོམ་ལྡན་འདས་ཀྱིས་གསལ་བར་མཛད་པའི་ཕྱིར། བློ་ཡིས་རྣམ་པར་བརྟགས་པ་ན། །ངོ་བོ་ཉིད་ནི་དམིགས་སུ་མེད། །དེ་བས་དེ་ནི་བརྗོད་མེད་པ། །དངོས་པོ་མེད་པར་བསྟན་པ་ཡིན། །ཞེས་གསུངས་པ་དང༌། ཡང་འདི་ཉིད་གསལ་བར་བྱ་བའི་ཕྱིར་སློབ་དཔོན་ཀམྤ་ལའི་ཞལ་སྔ་ནས་ཀྱིས་སྣང་བའི་ཕྲེང་བ་ལས། གལ་ཏེ་དངོས་པོ་དངོས་གྱུར་ན། །སླར་ནི་དངོས་མེད་ཇི་ལྟར་འགྱུར། །དེ་ཉིད་བརྟན་པའི་ཚུལ་ཅན་པས། །གཞན་དུ་འགྱུར་བར་མི་འཐད་དོ། །མིང་དང་རིགས་སོགས་ཡོན་ཏན་གྱིས། །གང་གིས་ཆོས་རྣམས་རྫུན་པར་མཐོང༌། །དེ་ནི་ཕྱིན་ཅི་ལོག་པ་ཡིན། །མཁའ་ལ་རི་མོ་འབྲི་དང་མཚུངས། །དེ་བས་དངོས་པོ་སྣ་ཚོགས་པ། །ངོ་བོ་ཉིད་ཀྱིས་རང་བཞིན་མེད། །གང་གིས་ཆོས་རྣམས་གཞན་དུ་ཤེས། །དེ་ནི་དོན་དམ་དང་བྲལ་འགྱུར། །ཞེས་བཤད་པ་དང༌། དེ་བཞིན་དུ་སློབ་དཔོན་ཀླུ་སྒྲུབ་ཀྱི་ཞལ་སྔ་ནས་ཀྱིས་བསམ་གྱིས་མི་ཁྱབ་པར་བསྟོད་པ་ལས། གང་ཞིག་དངོས་པོར་ཉེར་དམིགས་པ། །དེ་ནི་གལ་ཏེ་དེ་ཉིད་འགྱུར། །བྱིས་པས་དེ་ཉིད་རིག་འགྱུར་བས། །དེ་ཚེ་དེ་ཉིད་ཤེས་ཅི་དགོས། །ཞེས་བཤད་པ་ཡིན་ནོ། །འདིར་ལ་ལ་དག་གིས་འདི་སྐད་དུ། གལ་ཏེ་དབང་པོ་ཐམས་ཅད་ཀྱི་ཉེ་བར་དམིགས་པའི་དོན་རྣམ་པར་ཤེས་པ་ཡོངས་སུ་གྱུར་པ་ཉིད་དུ་མི་འདོད་ན། དངོས་པོ་སྣ་ཚོགས་པར་སྣང་བ་ལ་འཇུག་པ་འདི་ག་ལ་འབྱུང་ཞེས་རྒོལ་བར་བྱེད་ན། འདིར་བརྗོད་པར་བྱ་སྟེ། དེ་ནི་མ་རིག་པའི་དབང་གིས་ཡང་དག་པ་མ་ཡིན་པའི་ཡོངས་སུ་རྟོག་པ་ཙམ་དུ་སྣང་ངོ༌། །དེའང་སྣང་བའི་ཕྲེང་བ་ལས། བདག་ཉིད་སེམས་ཀྱིས་ཡོངས་རྟོག་ཕྱིར་དང་ནི། །བཀོད་པ་དྲི་མེད་ཕྱི་རོལ་སོང་གྱུར་པ། །སྐྱེ་བ་དུ་མར་ཡོངས་བསྒོས་ཉེར་འབར་བ། །འགྲོ་བ་གསུམ་པོ་ཅུང་ཟད་ཀྱི་རྗེས་སུ་འབྲངས་ནས་བསྟན་པ་ཡིན་ནོ། །དྲིས་པ། ཇི་སྐད་དུ་བཤད་པའི་མཚན་ཉིད་ཀྱིས་ན་བརྗོད་དུ་མེད་པ་དེ་ནི་འདི་ཡིན་ནོ་ཞེས་བསྟན་དུ་མེད་པ། སངས་རྒྱས་བཅོམ་ལྡན་འདས་ཀྱིས་རང་རིག་པའི་ཡེ་ཤེས་དང༌། དེ་བཞིན་དུ་སྒྲིབ་པ་ཐམས་ཅད་དང་ངེས་པར་བྲལ་བའི་འཕགས་པ་རྣམས་ཀྱི་སྤྱོད་ཡུལ་དེ་ལ། ཐོག་མ་མེད་པ་ནས་ཞུགས་པའི་མ་རིག་པའི་དྲི་མས་ཡིད་དྲི་མ་ཅན་དུ་གྱུར་པ། བདག་དང་བདག་གིར་འཛིན་པ་ལ་མངོན་པར་ཞེན་པའི་དུག་གིས་བརྒྱལ་བ། སྲིད་པའི་འདམ་དུ་བྱིང་བའི་སོ་སོའི་སྐྱེ་བོ་རྣམས་ཇི་ལྟར་འཇུག་པར་འགྱུར། དེ་རྟོགས་པར་འགྱུར་བ་བསྟན་པ་ལ། གང་ལས་འཇུག་པར་འགྱུར། ཐབས་ཀྱི་རྒྱུ་ནི་གང་ཞིག་ཡིན་ཞེ་ན། འདིར་བརྗོད་པར་བྱ་སྟེ། སྲིད་པའི་རྒྱ་མཚོ་འདིར་སྔོན་ཐོག་མ་མེད་པའི་སངས་རྒྱས་བཅོམ་ལྡན་འདས་རྣམས་ཀྱིས་ལས་དང་པོ་བའི་གནས་སྐབས་སུ་ཐུགས་དང་པོ་བསྐྱེད་པ་ན་ཐུགས་རྗེས་ནོན་པའི་ཤུགས་ཀྱིས་འགྲོ་བ་མ་ལུས་པ་གདོན་པར་བྱ་ཞིང༌། སངས་རྒྱས་ཉིད་ཐོབ་པར་བྱ་བའི་ཕྱིར་སྨོན་ལམ་གྱི་རྒྱལ་པོ་མངོན་དུ་མཛད་པ་ཡིན་ལ། སྨོན་ལམ་གྱི་ཤུགས་དེའི་དབང་གིས་སྐུ་གསུམ་གྱི་བདག་ཉིད་ལྷུན་གྱིས་གྲུབ་པའི་ཚུལ་གྱིས་དེ་རྣམས་སངས་རྒྱས་ཀྱི་མཛད་པ་ལ་འཇུག་པ་ཡིན་ནོ། །སངས་རྒྱས་ཀྱི་མཛད་པ་དེ་གང་ཞིག་ཡིན་ཞེ་ན། བརྗོད་པར་བྱ་སྟེ། སྔོན་བླ་ན་མེད་པའི་སངས་རྒྱས་ཀྱི་ཞིང་དུ་བྱང་ཆུབ་འཐོབ་པར་བྱེད་པའི་དགེ་བའི་ལས་སྣ་ཚོགས་པའི་ས་བོན་བཏབ་པ་ལ་གོམས་པར་བྱས་པ་གང་ཡིན་པ་དང༌། ཞིང་དམ་པ་ལ་བསྐྲུན་པའི་དབང་གིས་འཁོར་བར་སངས་རྒྱས་ཀྱིས་འདུལ་བའི་སེམས་ཅན་རྣམས་འབྱུང་བར་འགྱུར་རོ། །དེའང་བཅོམ་ལྡན་འདས་ཀྱིས་སངས་རྒྱས་ལ་བསྐྲུན་པའི་དགེ་བའི་རྩ་བ་ནི་འཁོར་བར་ཡོངས་སུ་ཟད་པར་མི་འགྱུར་ཞིང༌། ཡོངས་སུ་གཏུགས་པར་མི་འགྱུར་གྱི། མི་ཟད་པའི་མྱ་ངན་ལས་འདས་པ་འཐོབ་པར་འགྱུར་རོ། །ཞེས་གསུངས་པ་དང༌། དེ་བཞིན་དུ། དཔེར་ན་ཆུའི་ཐིགས་རྒྱ་མཚོ་ཆེར་ལྷུང་བ། །བསྐལ་པ་མ་འཇིག་བར་དུ་དེ་མི་ཟད། །དེ་བཞིན་བྱང་ཆུབ་ཡོངས་བསྔོས་དགེ་བ་ནི། །ཐར་པ་མ་ཐོབ་བར་དུ་ཟད་མི་འགྱུར། །ཞེས་གསུངས་པ་དང༌། ཡང་དེ་བཞིན་དུ། དྲི་ཞིམ་ཡལ་ཞིང་རྙིང་ལ་ཤུན་ཕྲགས་དེངས་འགྱུར་མེ་ཏོག་གཅིག་ཅིག་ཉིད། །རྣ་བ་ལས་བཏོན་དད་པའི་བསམ་པས་རྒྱལ་གྱུར་ལ་ཕུལ་བའི། །བསོད་ནམས་དེས་ནི་ངན་འགྲོའི་འཇིགས་པ་ལས་གྲོལ་མཐོ་རིས་ས་སྟེང་གི །བདེ་བ་དཔག་མེད་དུས་སྤྱད་བློ་བཟང་བདེ་བས་ཐར་པ་འཐོབ་པར་འགྱུར། །ཞེས་གསུངས་པ་དང༌། དེ་བཞིན་དུ། བུམ་པས་རྒྱ་མཚོའི་ཚད་གཞལ་དང༌། །སྲང་གིས་རི་རབ་གོམ་པས་ས། །ཚད་གཞལ་བར་ནི་ནུས་སྲིད་ཀྱི། །རྒྱལ་ལ་ཕུལ་ཚད་གཟུང་མི་ནུས། །ཞེས་བཤད་པ་ཡིན་ནོ། །དེ་བས་ན་ཞིང་དམ་པའི་བདག་ཉིད་ཆེ་བ་ལས་སངས་རྒྱས་ཀྱིས་འདུལ་བའི་སེམས་ཅན་རྣམས་འབྱུང་བར་འགྱུར་རོ། །སངས་རྒྱས་ཀྱིས་མངོན་སུམ་དུ་འདུལ་བའི་སྐྱེ་བོ་དེ་ལ་ཐུགས་རྗེས་རྗེས་སུ་བཟུང་ནས། སངས་རྒྱས་བཅོམ་ལྡན་འདས་ཀྱིས་སྐྱེ་བོ་དེ་ཉིད་སྲིད་པའི་རྒྱ་མཚོ་ལས་བསྒྲལ་བར་བྱ་བའི་ཕྱིར་འཁོར་བར་འཇུག་པར་མཛད་ནས། མོས་པ་སྣ་ཚོགས་པ་དང་ལྡན་པའི་སེམས་ཅན་དེ་རྣམས་ལ་མཛད་པ་སྣ་ཚོགས་པར་སྟོན་པར་མཛད་པ་དང་གཟིགས་པར་མཛད་པས་སངས་རྒྱས་ཀྱིས་མངོན་སུམ་དུ་འདུལ་བར་འགྱུར་བ་དེ་ཐམས་ཅད་བསྒྲལ་ནས། ལྷག་མ་ལྐོག་ཏུ་གདུལ་བར་བྱ་བ་མ་འོངས་པ་ན་སངས་རྒྱས་ཀྱི་ཆོས་བསྟན་པས་འདུ་ལ་ཞིང༌། སངས་རྒྱས་ཀྱི་ཆོས་རབ་ཏུ་བསྟན་པ་དང་ཡེ་ཤེས་ཉེ་བར་བསྟན་པས་དབང་པོ་རབ་དང༌། འབྲིང་དང༌། ཐ་མའི་དབྱེ་བས་མྱུར་བ་དང༌། ཡུན་རིང་པོ་དང༌། ཤིན་ཏུ་རིང་པོས་འཚང་རྒྱ་བར་བྱེད་པའི་ཐེག་པ་གསུམ་ལས་ཉེ་བར་སྟོན་པ་ཐོབ་པར་མཛད་པ་དང༌། དེ་བཞིན་དུ་སྣ་ཚོགས་པའི་བསམ་པ་དང་མོས་པ་ཐ་དད་པ་དེ་རྣམས་སྲིད་པའི་རྒྱ་མཚོ་ལས་བསྒྲལ་བར་བྱ་བའི་ཕྱིར་སངས་རྒྱས་བཅོམ་ལྡན་འདས་ཐུགས་རྗེ་ཆེན་པོའི་ཤུགས་ཀྱི་དབང་གིས་སློབ་མ་དམ་པ་རྣམས་ལ་བསམ་པ་སྣ་ཚོགས་པའི་དབང་དུ་མཛད་དེ་ཐབས་སྣ་ཚོགས་པ་བསྟན་ནས། དེའི་འོག་ཏུ་སངས་རྒྱས་བཅོམ་ལྡན་འདས་ཀྱིས་ཉིད་ཀྱི་མཛད་པ་རྫོགས་པར་གྱུར་པ་དང་འཁོར་བ་ལས་ཡོངས་སུ་མྱ་ངན་ལས་འདའ་བར་འགྱུར་རོ། །བཅོམ་ལྡན་འདས་ཡོངས་སུ་མྱ་ངན་ལས་འདས་ནས། དེའི་འོག་ཏུ་སློབ་མ་དམ་པ་འཕགས་པ་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དེ་རྣམས་རང་རང་གི་ཐེག་པ་དེ་ལ་ལྷག་པར་མོས་ཤིང༌། དེ་བསྟན་པས་འདུལ་བ་རྣམས་ཀྱིས་སངས་རྒྱས་ཉིད་ཐོབ་པར་བྱ་བའི་ཕྱིར་སངས་རྒྱས་བཅོམ་ལྡན་འདས་ཀྱིས་བསྟན་པའི་ཐབས་རང་རང་གི་རྒྱུད་དང་རྗེས་སུ་མཐུན་པར་ཉེ་བར་སྟོན་པར་བྱེད་དོ། །དེ་ལྟར་བླ་མ་གཅིག་ནས་གཅིག་ཏུ་བརྒྱུད་པའི་རིམ་གྱིས་ཡེ་ཤེས་བསྟན་པ་དེ་རྟོགས་པ་ལ་འཇུག་པ་རྣམས་ཐོས་པ་དང༌། བསམ་པ་དང༌། སྒོམ་པའི་རིམ་གྱིས་གོམས་པའི་སྟོབས་ཀྱིས་ཡེ་ཤེས་ལ་འཇུག་པར་འགྱུར་རོ། །དེའི་ཐབས་གོམས་པ་ལ་སོགས་པ་ལ་གོམས་པར་བྱས་པ་ལ་འཇུག་སྟེ། དེ་ལ་ཐེག་པ་ཆེན་པོའི་རྣལ་འབྱོར་པ་ལ་ལ་དགེ་བའི་རྩ་བ་ལ་འབད་པ་དང་ལྡན་ཞིང༌། དབང་པོ་རྣོ་བ་དང་བརྩོན་འགྲུས་འབར་བས་ཉིན་དང་མཚན་དུ་བསྒོམ་པ་ལ་གོམས་པར་བྱས་པའི་སྟོབས་ཀྱིས་ཚེ་འདི་ཉིད་ལ་ལོག་པའི་ཤེས་པ་སྤང་བ་དང༌། ཡང་དག་པའི་ཡེ་ཤེས་འཐོབ་པར་འགྱུར་བ་ཡིན་ནོ། །དེ་བཞིན་དུ་དགེ་བའི་རྩ་བ་ལ་ཤིན་ཏུ་འབད་པ་མེད་པ་དེ་གོམས་པར་བྱེད་པ་ལ་ཅུང་ཟད་འཇུག་པ་དང༌། སྤྲོ་བ་ཅུང་ཟད་སྐྱེས་པ་དེ་རྣམས་ནི་སྐྱེ་བ་གཞན་དག་ཏུ་འཐོབ་པར་འགྱུར་རོ། །དེ་ལྟར་གཞན་གྱིས་རྒོལ་བའི་དོག་པ་བསལ་ནས། སངས་རྒྱས་ཀྱི་ཡེ་ཤེས་ལ་ཇི་ལྟར་འཇུག་པར་འགྱུར་བ་དེ་ནི་དེ་ལྟར་བསྟན་པ་ཡིན་ནོ། །དྲིས་པ། བཅོམ་ལྡན་འདས་ཡོངས་སུ་མྱ་ངན་ལས་འདས་ནས། དེའི་འོག་ཏུ་བླ་མ་གཅིག་ནས་གཅིག་ཏུ་བརྒྱུད་པའི་རིམ་གྱིས་བླ་ན་མེད་པའི་ཡེ་ཤེས་བསྟན་པ་དེ་ལ། ཐེག་པ་ཆེན་པོའི་རྣལ་འབྱོར་པས་ཚེ་འདི་ཉིད་ལ་ལོག་པའི་ཤེས་པ་སྤངས་ནས། ཡང་དག་པའི་ཡེ་ཤེས་འཐོབ་པར་འགྱུར་རོ་ཞེས་བྱ་བ་ནི་མི་རིགས་ཏེ། གང་གི་ཕྱིར་གང་ཐོག་མ་མེད་པའི་ཚུལ་ཅན་གྱིས་མ་རིག་པའི་རྒྱུ་དང་ལྡན་པའི་ལོག་པའི་ཤེས་པའི་རང་བཞིན་ལས་དང་ཉོན་མོངས་པའི་བདག་ཉིད་ཅན། སྐྱེ་བ་ལ་སོགས་པའི་སྡུག་བསྔལ་མཐའ་ཡས་པ། སྐད་ཅིག་མ་གཅིག་ནས་གཅིག་ཏུ་བརྒྱུད་པའི་བདག་ཉིད་ཅན། འཁོར་བའི་རྒྱ་མཚོ་ཞེས་བྱ་བ་ནི་ཤིན་ཏུ་བརྒལ་བར་དཀའ་བ་ཡིན་ཏེ། དེ་ནི་ཉན་ཐོས་ལ་སོགས་པའི་ཐུབ་པ་དཔག་ཏུ་མེད་པ་རྣམས་ཀྱིས་སྐྱེ་བ་གྲངས་མེད་པར་དཀའ་བ་སྤྱོད་པ་དང༌། དེ་བཞིན་དུ་འཕགས་པའི་བདེན་པ་བསྒོམས་པས་དགེ་བའི་ལས་སྣ་ཚོགས་པ་ལ་སོགས་པ་ལ་གོམས་པར་བྱས་པའི་དཀའ་བས་དུས་ཤིན་ཏུ་ཡུན་རིང་པོ་ཞིག་ན་སྤོང་བར་བྱེད་དོ། །ཞེས་དེ་ལྟར་ཉན་ཐོས་ཀྱི་ཐེག་པ་ལས་བཤད་དེ། དེ་བས་ན་ཚེ་འདི་ཉིད་ལ་ཐེག་པ་ཆེན་པོའི་རྣལ་འབྱོར་པས་ལོག་པའི་ཤེས་པ་སྤངས་ཏེ། ཡང་དག་པའི་ཡེ་ཤེས་འཐོབ་པར་ཇི་ལྟར་འགྱུར་ཞེ་ན། འདིར་བརྗོད་པར་བྱ་སྟེ། ཐེག་པ་ཆེན་པོའི་རྣལ་འབྱོར་པས་ཚེ་རབས་སྔ་མ་དག་ཏུ་ཕྱིན་ཅི་མ་ལོག་པའི་ཐབས་ལ་བསླབས་པ་དང༌། ཐེག་པ་མཆོག་ལ་གནས་པའི་རང་བཞིན་གྱིས་ཆེ་བའི་བདག་ཉིད་ཆེ་བ་དང༌། དགེ་བའི་རྩ་བ་ལ་མི་གཡེལ་བར་འབད་པ་ཉིད་དང༌། ཡང་དག་པའི་ཡེ་ཤེས་ཀྱི་ཐབས་ནི་མན་ངག་དམ་པ་དང༌། དེ་བཞིན་དུ་བརྩོན་འགྲུས་ཀྱི་ཤུགས་དྲག་པོ་བསྒོམ་པ་ལ་གོམས་པའི་ཕྱིར་ཚེ་འདི་ཉིད་ལ་ཡང་དག་པའི་ཡེ་ཤེས་འཐོབ་པར་འགྱུར་བ་ཡིན་ནོ། །དེའང་འདི་སྐད་ཐོས་ཏེ། འཕགས་པ་ཀླུ་སྒྲུབ་ཀྱི་ཞལ་སྔ་ནས་ལ་སོགས་པས་ཚེ་འདི་ཉིད་ལ་ཕྱིན་ཅི་མ་ལོག་པའི་ཐབས་ཀྱིས་མན་ངག་བསྒོམ་པ་གོམས་པར་མཛད་པས། རབ་ཏུ་དགའ་བ་ལ་སོགས་པའི་ས་ལ་བཞུགས་ཤིང་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་དང༌། ཡེ་ཤེས་དང་སྐྱེ་བ་ལ་སོགས་པའི་དབང་ཐོབ་པ་དང༌། མི་སྐྱེ་བའི་ཆོས་ལ་བཟོད་པ་ཐོབ་པའི་ཡེ་ཤེས་བརྙེས་པ་ཡིན་ནོ། །དེ་ལྟར་ན་དེ་རྣམས་ཚེ་འདི་ཉིད་ལ་ལས་དང༌། ཉོན་མོངས་པ་དང༌། ཤེས་བྱའི་སྒྲིབ་པའི་མཚན་ཉིད་ཅན་གྱི་ལོག་པའི་ཤེས་པ་སྤངས་ནས། ཡང་དག་པའི་ཡེ་ཤེས་ཐོབ་བོ་ཞེས་ཐོས་ལ། དེ་བཞིན་དུ་གཞན་དག་ནས་ཀྱང་འབྱུང་བར་འགྱུར་ཏེ། གང་གི་ཕྱིར་རྒྱ་ཆེ་བའི་ཆོས་ཉིད་ཀྱི་བདག་ཉིད་ཆེ་བ་འདི་ནི་རང་བཞིན་གྱིས་ཡོད་པ་ཡིན་ནོ། །དེ་ལྟར་ཡང་སྡོང་པོ་བཀོད་པའི་མདོ་ལས། དཔེར་ན་མེ་ཡིས་ཤིང་གི་རི། །སྐད་ཅིག་གིས་ནི་ཐལ་བར་བྱེད། །ཡེ་ཤེས་མེ་ཡིས་རྣལ་འབྱོར་པའི། །ལས་ཀུན་སྐད་ཅིག་དག་གིས་སྲེག །ལས་ཀྱི་བག་ཆགས་ལྡན་པ་ཡིས། །ཀུན་རྫོབ་ཏུ་ནི་རིང་པོ་ཅན། །རྣལ་འབྱོར་ཡེ་ཤེས་བག་ཆགས་ཀྱིས། །ཐམས་ཅད་སྐད་ཅིག་གིས་འཇིག་བྱེད། །དཔེར་ན་མུན་པ་རབ་མཐུག་པ། །མར་མེས་སྐད་ཅིག་དག་གིས་འཇོམས། །ཐུབ་པས་ཡེ་ཤེས་སྒྲོན་མ་ཡིས། །མི་ཤེས་འདི་ནི་སེལ་བར་མཛད། །ཅེས་གསུངས་པ་ཡིན་ནོ། །དེ་ལྟར་ན་གཉིས་སུ་མེད་པའི་ཡེ་ཤེས་ནི་ཐར་པ་འདོད་པ་རྣམས་ཀྱིས་མཆོག་ཏུ་བླང་བར་བྱ་བའི་དེ་ཁོ་ན་ཉིད་ཇི་ལྟར་ཡིན་པ་དེ་ལྟར་ལུང་དང་རིག་པ་དག་གིས་བསྟན་པ་ཡིན་ནོ། །འདིར་བྱིས་པ་རྣམས་ཀྱི་བློའི་རྣམ་པར་འཁྲུལ་བའི་འབྲས་བུ་ཡང་དག་པ་མ་ཡིན་པའི་རྣམ་པར་རྟོག་པ་དེས་ཆོག་གོ །ད་ནི་ཐེག་པ་ཆེན་པོ་ལ་ལྷག་པར་མོས་པའི་དད་པ་ཅན་གྱི་རིགས་ཀྱི་བུས་གསོལ་བ་གདབ་པ་དག་ལ་སྤྲོ་བ་བསྐྱེད་ཅིང༌། ཐར་པ་མ་ལུས་པ་འདོད་པ་ལ་སྔར་བཤད་པའི་མཚན་ཉིད་ཅན་གྱི་ཡེ་ཤེས་རྟོགས་པར་བྱ་བའི་ཕྱིར་ཐབས་ཉེ་བར་བསྟན་པས་ན། བདག་དང་གཞན་གྱི་དོན་རབ་ཏུ་གྲུབ་པར་བྱ་བའི་ཕྱིར་ཤེས་རབ་ཀྱི་ཚུལ་རྗེས་སུ་དྲན་ནས། དེར་བསྟན་པའི་མན་ངག་གི་བསྒོམ་པའི་རིམ་པའི་ཆོ་ག་འདིར་ཅུང་ཟད་ཅིག་བཤད་པར་བྱའོ། །ཐེག་པ་ཆེན་པོར་ཇི་སྐད་དུ་བཤད་པའི་ཡེ་ཤེས་མངོན་པར་རྟོགས་པར་འདོད་པས་དད་པ་དང་གུས་པར་ལྡན་པས། དེའི་ཚུལ་ལས་བཤད་པའི་ཆོ་གའི་རིམ་པ་སྔོན་དུ་འགྲོ་བས་བླ་མ་ལ་གསོལ་བ་བཏབ་སྟེ། དེའི་དྲིན་གྱིས་ཐོབ་པའི་ལུང་གིས་བླ་ན་མེད་པའི་ཡེ་ཤེས་ཀྱི་མན་ངག་གི་རྣལ་འབྱོར་བསྒོམ་པ་བརྩམ་པར་བྱའོ། །དེ་ལ་དང་པོར་རེ་ཞིག །བསྟན་བཅོས་རྒྱ་ཆེན་པོ་ནི་ཐོས་ནས་སུ། །དོན་དམ་དེ་བཞིན་ཉིད་ནི་ངེས་བྱས་ལ། །དད་ལྡན་དེ་ནི་འཇམ་པའི་སྟན་གནས་ཏེ། །བློ་དང་ལྡན་པས་རྣལ་འབྱོར་རྩོམ་པར་བྱེད། །གཟུང་དང་འཛིན་དང་གཉིས་ཀ་གཉིས་མིན་དང༌། །བདག་དང་གཞན་དང་མྱ་ངན་འདས་པ་དང༌། །འཁོར་བ་ཞེས་བྱའི་རྣམ་རྟོག་མང་པོ་ནི། །རབ་ཏུ་སྤངས་ལ་ཡིད་ནི་མཉམ་པར་བཞག །སྒྱུ་མ་དྲི་ཟའི་གྲོང་ཁྱེར་ལྟ་བུར་ནི། །ཤེས་བྱ་མ་ལུས་རྣམ་པར་བལྟས་ནས་སུ། །དེ་བཞིན་ཉིད་ཀྱི་ཡེ་ཤེས་རྡོ་རྗེ་ཡིས། །ལུས་ཀྱི་འཁྲུལ་འཁོར་རབ་ཏུ་གཞིག་པར་བྱ། །རྣམ་པ་ཐམས་ཅད་དུ་ནི་རབ་མཛེས་ལ། །ཐོག་དང་ཐ་མའི་ཆ་བྲལ་རྣམ་མི་རིག །དྲི་མ་མེད་པའི་འོད་ཟེར་སྟོང་གིས་ནི། །མུན་པ་ངེས་བསལ་མཁའ་དང་མཚུངས་པ་ཡི། །རང་གིས་རྣམ་པ་ཙམ་གྱི་ངོ་བོ་རུ། །གཟོད་ནས་སྐྱེ་བ་མེད་པའི་རང་སེམས་མཐོང༌། །གང་གང་གིས་ཀྱང་དེ་མཐོང་གྱུར་པ་དང༌། །དེ་ཡང་དེ་བཞིན་དུ་ནི་བལྟ་བར་བྱ། །དམིགས་པ་མེད་དང་བཅས་པའི་སེམས་ཉིད་ནི། །དེ་བཞིན་ཉིད་དང་ཡང་དག་མཐའ་རུ་བཤད། །དེ་ལྟར་རིམ་གྱིས་བསླབ་པར་གྱུར་པ་ལས། །མིང་དུ་ཤེས་པ་འགོག་པ་འཐོབ་པར་འགྱུར། །དེ་ལ་ཡང་དག་རེག་པར་སྦྱོར་བ་ལས། །འབད་པ་མེད་པར་མངོན་ཤེས་ལྔ་ལྡན་འགྱུར། །དེ་དང་མངོན་པར་ལྡན་པའི་རྣལ་འབྱོར་པ། །འགྲོ་བའི་དོན་ནི་དཔག་ཏུ་མེད་པ་བྱེད། །འདི་ནི་ཡོངས་སུ་རྫོགས་པའི་རྣལ་འབྱོར་པ། །ཤིན་ཏུ་ཡུན་རིང་དུས་སུ་གནས་པར་འགྱུར། །ལུས་ནི་རྡོ་རྗེ་ལྟ་བུར་མི་ཤིགས་ཤིང༌། །ཉོན་མོངས་བདུད་ལ་སོགས་པས་གཡོ་མི་འགྱུར། །ཤེས་རབ་ཕ་རོལ་ཕྱིན་པ་ཞེས་བྱ་བའི། །རྣལ་འབྱོར་འདི་དང་རྟག་ཏུ་རབ་ལྡན་པས། །ནམ་མཁའ་མཛོད་ལ་སོགས་པའི་ཏིང་ངེ་འཛིན། །མང་པོ་རྣམས་ནི་ཡང་དག་རྫོགས་པར་འགྱུར། །འདིར་ཟབ་མོའི་དོན་གང་ཅི་ཡང་རུང་བ། རྟོགས་དཀའ་བ་དེ་ནི་བླ་མའི་ཞལ་ནས་ཆོ་ག་ཇི་ལྟ་བ་བཞིན་དུ་བཤད་པ་གཟུང་བར་བྱའོ། །རིགས་ཀྱི་བུའམ། རིགས་ཀྱི་བུ་མོ་དད་པ་དང་ལྡན་པ་གང་ལ་ལ་དག་ཕ་རོལ་ཏུ་ཕྱིན་པའི་ཚུལ་གྱིས་སྤྱད་པ་སྤྱོད་པ་ཇི་སྐད་དུ་བཤད་པའི་རིམ་པའི་ཆོ་གས་སེམས་ཅན་ཐམས་ཅད་གདོན་པར་བྱ་བའི་ཕྱིར་སེམས་བསྐྱེད་ནས། བླ་ན་མེད་པའི་ཡེ་ཤེས་ཀྱི་མན་ངག་གི་རྣལ་འབྱོར་བརྩམས་ནས་བརྩོན་འགྲུས་དང་ལྡན་པས། བསླབ་པའི་བློ་དང་ལྡན་པ་དེ་ནི་རིང་པོར་མི་ཐོགས་པར་ཚེ་འདི་ཉིད་ལ་ཇི་སྐད་དུ་བཤད་པའི་ཡེ་ཤེས་འཐོབ་པར་འགྱུར་རོ། །གང་ཡང་ཇི་སྐད་དུ་བཤད་པའི་ཆོ་ག་མེད་པར་གླེགས་བམ་ཙམ་ལ་བརྟེན་པ་ཙམ་གྱིས་འཇུག་པ་དེ་དག་ནི་ཇི་སྐད་དུ་བཤད་པའི་དངོས་གྲུབ་ལ་རྒྱབ་ཀྱིས་ཕྱོགས་པར་འགྱུར་ཞིང༌། སྡུག་བསྔལ་དང་ཡིད་མི་བདེ་བ་ལ་སོགས་པ་དག་འབྱུང་བར་འགྱུར་རོ། །ཞེས་ཟབ་མོའི་ཚུལ་ལ་དེ་བཞིན་གཤེགས་པས་གསུངས་སོ། །དྲིས་པ། བཅོམ་ལྡན་འདས་ཀྱིས་ཐུགས་རྗེ་ཆེན་པོའི་ཤུགས་ཀྱི་དབང་གིས་ཐེག་པ་ཆེན་པོ་ལ་ལྷག་པར་མོས་ཤིང་ཐར་པ་འདོད་པ་རྣམས་ཀྱིས་མཆོག་ཏུ་བླང་བར་བྱ་བ་ཉིད་དུ་དབང་པོ་དམན་པ་དང༌། བར་མ་དང༌། ཆེན་པོའི་དབྱེ་བས་ཐེག་པ་ཆེན་པོའི་ཚུལ་ལ་དབྱེ་བ་རྣམ་པ་གསུམ་དུ་གསུངས་ལ། དབྱེ་བ་གསུམ་པོ་དེ་དག་ཉིད་བཅོམ་ལྡན་འདས་ཀྱིས་གདུལ་བྱའི་བསམ་པ་མང་པོའི་དབང་གིས་དབྱེ་བ་མང་པོའི་མཚན་ཉིད་ལ་འཇུག་པར་མཛད་པ་ཡིན་ལ། དེ་རྣམས་ཀྱང་ཐབས་དེ་རྣམས་ཀྱི་དབྱེ་བས་ཕྱེ་བ་ཡིན་གྱི། ཐབས་ལས་བྱུང་བ་ལ་ནི་ཁྱད་པར་མེད་དོ་ཞེས་བཤད་དོ། །དེ་རྣམས་ལས་གོང་ནས་གོང་དུ་ཁྱད་པར་དུ་འཕགས་པའི་མཚན་ཉིད་ཅན། ཐབས་ཀྱི་རབ་མཆོག་གི་ཁྱད་པར་ནི་སྔགས་ཀྱི་ཐེག་པ་ཡིན་པར་གསུངས་ལ། དེ་བས་ན་སྔགས་ཀྱི་ཐེག་པའི་ཁྱད་པར་གང་ཡིན་པ་དེ་བརྗོད་པར་བྱ་སྟེ། ཚུལ་གསུམ་གི་སྒྲོན་མ་ལས། དོན་གཅིག་ཉིད་ནའང་མ་རྨོངས་དང༌། །ཐབས་མང་དཀའ་བ་མེད་པ་དང༌། །དབང་པོ་རྣོན་པོའི་དབང་མཛད་པས། །སྔགས་ཀྱི་ཐེག་པ་ཁྱད་པར་འཕགས། །ཞེས་བཤད་པ་དང༌། དེ་བཞིན་དུ་དཔལ་མཆོག་དང་པོ་ཞེས་བྱ་བའི་སྔགས་ཀྱི་ཚུལ་ལས། བདག་ཉིད་སངས་རྒྱས་ཐམས་ཅད་དེ། །བྱང་ཆུབ་སེམས་དཔའ་ཀུན་ཀྱང་ཡིན། །དེ་བས་རང་ལྷའི་སྦྱོར་བ་ཡིས། །བདག་ཉིད་ཉེ་བར་བསྒྲུབ་པར་བྱ། །ཞེས་གསུངས་པ་དང༌། ཡང་དེ་བཞིན་དུ། ལྡང་ངམ་ཡང་ན་འདུག་པའམ། །འཆག་པའམ་ཇི་ལྟར་གནས་པའམ། །དགོད་དམ་རབ་ཏུ་སྨྲ་བའམ། །གང་དང་གང་དུ་ཇི་ལྟར་གནས། །དཀྱིལ་འཁོར་དག་ཏུ་མ་ཞུགས་པའམ། །སྒྲིབ་པ་ཀུན་དང་ལྡན་ཡང་རུང༌། །རང་ལྷའི་སྦྱོར་བའི་བདག་ཉིད་ཅན། །བསོད་ནམས་ཆུང་ཡང་འགྲུབ་པར་འགྱུར། །ཞེས་གསུངས་པ་དང༌། ཡང་དེ་བཞིན་དུ། མཚམས་མེད་ལྔ་ལ་སོགས་པ་ཡི། །སྡིག་པ་ཆེན་པོ་བྱེད་པ་ཡང༌། །ཐེག་པ་བླ་ན་མེད་པ་ཡི། །ཐེག་མཆོག་འདི་ལ་འགྲུབ་པར་འགྱུར། །ཞེས་གསུངས་པ་དང༌། ཡང་དེའི་ཁྱད་པར་གསུངས་པ་ནི། བདེ་བས་བྱང་ཆུབ་འཐོབ་འགྱུར་གྱི། །ལུས་ཀྱི་གདུང་བས་བྱང་ཆུབ་མིན། །གང་ཕྱིར་ཏིང་འཛིན་ལས་བྱུང་བའི། །སེམས་བདེ་བ་ལས་འཚང་རྒྱར་འགྱུར། །ཞེས་བྱ་བ་ལ་སོགས་པ་རྒྱ་ཆེར་གསུངས་པ་ཡིན་ནོ། །དེ་ལྟར་ཇི་སྐད་དུ་གསུངས་པའི་མཚན་ཉིད་ཅན་གྱི་སྔགས་ཀྱི་ཐེག་པ་ཆེན་པོ་ནི་དཀའ་བ་མེད་པའི་སྤྱོད་པས་སྐད་ཅིག་མ་གཅིག་ལ་མངོན་པར་བྱང་ཆུབ་པ་འཐོབ་པར་བྱེད་པ་ཡིན་ཞིང༌། གོང་ནས་གོང་དུ་ཕྱིན་ཅི་མ་ལོག་པའི་ཐབས་ཀྱིས་ཁྱད་པར་དུ་བཅོམ་ལྡན་འདས་ཐུགས་རྗེ་ཆེན་པོའི་དབང་གིས་གང་གསུངས་པ་དེ། དེ་ཁོ་ན་ཉིད་ཀྱི་སྙིང་པོ་བསྡུས་པ་འདིར་བསྟན་ཏམ་ཞེ་ན། འདིར་བརྗོད་པར་བྱ་སྟེ། འདི་ན་ད་ལྟར་སྲིད་པའི་ལམ་དུ་ད་ལྟར་སྐྱེས་པ་དང༌། སྐྱེ་བར་འགྱུར་བའི་སེམས་ཅན་མཐོང་བ་དང་ཐོས་པ་རྣམས་ནི་སྔགས་ཀྱི་སྤྱོད་པའི་སྣོད་ཇི་ལྟ་བ་མ་ཡིན་ནོ། །དེའང་རེ་ཞིག་ད་ལྟར་བྱུང་བ་རྣམས་ནི་མ་རིག་པའི་དབང་གིས་བདག་དང་བདག་གིར་འཛིན་པ་ལ་སོགས་པ་ལྟ་བ་ངན་པའི་ཤིང་གིས་སྦར་བའི་མེས་སེམས་རྒྱུད་བསྲེགས་པ། རང་གི་རྣམ་པར་རྟོག་པའི་རླུང་གིས་བློ་རྣམ་པར་གཡེང་བ་དམན་པའི་བློ་ཅན་ལོག་པར་འཛིན་པ་ལ་མངོན་པར་ཞེན་པ་ལ་སོགས་པའི་རིམས་ཀྱིས་བཏབ་པའི་སེམས་དང་ལྡན་པས་ཉམ་ཐག་པ། ཉོན་མོངས་པའི་རྦ་རླབས་ཀྱིས་བློ་རྣམ་པར་གཡེང་བ། དེ་རྣམས་ཀྱིས་གསང་སྔགས་ཀྱི་ཚུལ་ལས་བསྟན་པ་ཕྱིན་ཅི་མ་ལོག་པའི་ཐབས་ཀྱི་ཁྱད་པར་ཟབ་མོ་རྣམ་པར་ཕྱེ་བའི་མཚན་ཉིད་ཅན། ཤིན་ཏུ་རྒྱ་ཆེ་བ་འཇིག་རྟེན་ལས་འདས་པའི་སྤྱོད་པ་སྤྱད་པར་ག་ལ་ནུས། དེ་ལྟ་བུའི་མཚན་ཉིད་དང་ལྡན་པའི་སེམས་ཅན་ཉིད་ལ་དགོངས་ནས་སྔོན་སངས་རྒྱས་བཅོམ་ལྡན་འདས་ཐམས་ཅད་མཁྱེན་ཅིང་ཐམས་ཅད་གཟིགས་པ་ཉིད་ཀྱིས་མ་འོངས་པའི་སེམས་ཅན་རྣམས་ཀྱི་སྤྱོད་པ་མཁྱེན་ནས་སྔགས་ཀྱི་ཚུལ་ལ་དགག་པ་གསུངས་པ་ཡིན་ནོ། །དེའང་བཅོམ་ལྡན་འདས་ཀྱིས་གསང་སྔགས་ཀྱི་ཐེག་པའི་ཚུལ་ལས། ཤེས་རབ་དེ་ཉིད་མི་ཤེས་ཤིང༌། །ངར་འཛིན་དྲི་མས་སྦགས་པ་རྣམས། །དེ་ཡིས་འཇིག་རྟེན་འདས་སྤྱོད་པ། །དམྱལ་བར་འགྲོ་བ་ཁོ་ནར་ཟད། །ཅེས་གསུངས་པ་དང༌། ཡང་དེ་ཉིད་ལས། ཐབས་བཟང་རྣམ་པར་སྤངས་ནས་ནི། །འགལ་བའི་དམ་ཚིག་ལ་སོགས་པ། །གང་ཞིག་གཞན་དུ་བྱེད་པ་དག །དེ་ནི་ངུ་འབོད་དག་ཏུ་འཚེད། །དཔེར་ན་འདི་ན་རབ་འབར་མེས། །རྩྭ་དང་ཤིང་ལ་སོགས་པའི་ཚོགས། །བཅུག་པ་ཐལ་བ་ཉིད་འགྱུར་གྱི། །སླར་ནི་རབ་ཏུ་སྐྱེ་མི་འགྱུར། །དེ་བཞིན་དེ་ཉིད་རྣམ་བྲལ་བར། །ཤིན་ཏུ་མོད་བྱུང་ལས་བྱེད་པ། །ཇི་སྲིད་ནམ་མཁའ་གནས་པར་དུ། །ཤི་ནས་དམྱལ་བར་འགྲོ་བར་འགྱུར། །ཞེས་གསུངས་པ་དང༌། གཞན་ཡང༌། ལེགས་བརྟགས་ལེགས་པར་དཔྱད་ནས་ནི། །མཁས་པས་རབ་ཏུ་འཇུག་བྱ་ཡི། །གཞན་དུ་མེར་ནི་འཇུག་པ་ཡི། །དྲུག་ཅུའི་ཆར་ཡང་མི་ཕོད་དོ། །ཞེས་གསུངས་པ་དང༌། ཡང༌། དེ་ཉིད་དེ་ཉིད་ཀྱིས་ཤེས་ནས། །ལྷག་པར་མོས་པས་ངེས་བསྟེན་གང༌། །དེས་འགྲུབ་འགྱུར་གྱི་གཞན་དུ་དེ། །དམྱལ་བ་ཆེན་པོར་ལྟུང་བར་འགྱུར། །ཞེས་བྱ་བ་ལ་སོགས་པ་རྒྱ་ཆེར་གསུངས་པས་སེམས་ཅན་ཕལ་བ་རྣམས་ལ་སྔགས་ཀྱི་ཚུལ་བསྟན་པ་དགག་པར་མཛད་པ་ཡིན་ནོ། །ཁོ་བོ་ཅག་གིས་ཀྱང་བཅོམ་ལྡན་འདས་ཀྱིས་དགག་པར་གསུངས་པའི་བཀའ་འདི་ཉིད་ཀྱིས་དེ་ཁོ་ན་ཉིད་ཀྱི་སྙིང་པོ་བསྡུས་པ་འདིར་གསང་སྔགས་ཀྱི་ཚུལ་ལས་བསྟན་པའི་ཐབས་ཀྱི་ཁྱད་པར་མ་བསྟན་པ་ཡིན་ནོ། །ཐེག་པ་ཆེ་དོན་ཅུང་ཟད་ཅིག །བཏུས་ནས་སྙིང་པོར་བསྡུས་པ་ལ། །གང་འདིར་ཅུང་ཟད་མི་གསལ་བ། །དེ་ནི་གཞན་དུ་ལེགས་པར་བརྟག །འདི་ནི་ཆོས་ཀྱི་གྲགས་པ་ཡིས། །དབུ་མའི་ལུང་དུ་མང་པོར་ནི། །སྤྲོས་པས་རྣམ་པར་ཕྱེ་བས་ན། །རྣམ་པར་རྨོངས་པ་བཤོལ་བ་ཡིན། །ཐེག་ཆེན་ལ་དགའི་བདག་ཉིད་ཅན། །སེམས་ཅན་དང་པོའི་ལས་ཅན་རྣམས། །ཡང་དག་དེ་ཉིད་རྟོགས་བྱའི་ཕྱིར། །དེ་ཉིད་སྙིང་པོ་བདག་གིས་བཤད། །སྙིང་རྗེའི་བདུད་རྩིའི་རོས་བརླན་ཞིང༌། །སེམས་ཅན་དོན་ལ་དགའ་སེམས་ཀྱིས། །དད་པས་བྱང་ཆུབ་འདོད་པའི་ཕྱིར། །ང་ཡིས་འདི་ནི་བསྡུས་པ་ཡིན། །འདིར་གང་བློ་གྲོས་དམན་གྱུར་པ་འམ། །མ་དཔྱད་པར་ནི་གང་བྱས་པ། །ཅུང་ཟད་རྒོལ་བཅས་དེ་དག་ཀུན། །མཁས་པས་བདག་ལ་བཟོད་པར་མཛོད། །དེ་ཉིད་བདུད་རྩི་དག་པ་འདིའི། །ཐུགས་རྗེ་རྒྱུད་ནི་དག་པ་ཡི། །དེ་བཞིན་གཤེགས་པ་མ་གཏོགས་གཞན། །ཉེར་ལོངས་སྤྱོད་དོན་མ་རུངས་ཡིན། །དེ་ཉིད་ཀྱིས་ན་བཤད་དཀའ་བ། །གྲུབ་མཐའི་རྗེས་འགྲོའི་བློ་ཅན་ལ། །བློ་གྲོས་དེ་ནི་དག་བྱའི་ཕྱིར། །སྙིང་རྗེས་བསྟན་ལ་འཇུག་པ་ཡིན། །རབ་ཟབ་ཤིན་ཏུ་རྒྱ་ཆེ་ལ། །སྦྱངས་པ་མ་བྱས་བདག་ཉིད་ཅན། །རྨོངས་པའི་དགྲ་བོས་བདག་གཞན་གྱི། །ཐེག་པ་ཆེ་ལ་སྨོད་པར་བྱེད། །ལ་ལ་རྨོངས་པས་བསྒྲིབས་ནས་ནི། །དེ་ཉིད་ལ་ནི་འགེགས་བྱེད་གང༌། །དེ་ལ་བདེ་འགྲོའང་ཡོད་མིན་ན། །ཐར་པ་འཐོབ་པར་ག་ལ་འགྱུར། །ཐེག་པ་ཆེན་པོའི་ཚུལ་གནས་པ། །བྲམ་ཟེ་ཀླུ་ཡི་དབང་པོའི་བུ། །ཆོས་ཀྱི་དབང་པོའི་དཔལ་ལྡན་གྱིས། །དེ་ཉིད་བསྡུས་པའི་སྙིང་པོ་བྱས། །དེ་བཞིན་གཤེགས་པའི་དེ་ཉིད་བདུད་རྩིའི་མཚོ་ནང་ནས། །འགྲོ་ལ་སྙིང་རྗེས་བླངས་པའི་ཡང་དག་དགེ་བ་གང༌། །བསགས་པ་དེས་ནི་འགྲོ་བའི་ཉེས་པ་ཀུན་བསལ་ཏེ། །ལུས་ཅན་ཐམས་ཅད་དེ་བཞིན་ཉིད་གཅིག་ལ་གཞོལ་ཤོག །དེ་ཁོ་ན་ཉིད་ཀྱི་སྙིང་པོ་བསྡུས་པ་ཞེས་བྱ་བ་སློབ་དཔོན་ཆོས་ཀྱི་དབང་པོས་མཛད་པ་རྫོགས་སོ།། །།རྒྱ་གར་གྱི་མཁན་པོ་ཛ་ན་ར་དཱ་ན་དང༌། བོད་ཀྱི་ལོ་ཙཱ་བ་དགེ་སློང་རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པའོ། །

༄༅། །གསང་སྔགས་ཀྱི་ཚུལ་གྱི་སྣང་བ་ཞེས་བྱ་བ་བཞུགས་སོ། །
སློབ་དཔོན་མཐོ་བཙུན་གཙོ་ཡགས་ཀྱིས་མཛད། 

༄༅། །རྒྱ་གར་སྐད་དུ། མནྟྲ་ན་ཡ་ཨཱ་ལོ་ཀ །བོད་སྐད་དུ། གསང་སྔགས་ཀྱི་ཚུལ་གྱི་སྣང་བ། བཅོམ་ལྡན་འདས་འཇམ་པའི་རྡོ་རྗེ་ལ་ཕྱག་འཚལ་ལོ། །རྣམ་དག་དགའ་བ་ཡང་དག་འབབས། །རབ་མཛེས་རྒྱ་ཆེའི་སྐུ་མངའ་བ། །ཤེས་རབ་ཐབས་བདག་ཉིད་རྡོ་རྗེ། །སྐུ་གསུང་ཐུགས་ལ་ཕྱག་འཚལ་ལོ། །དུས་ཀྱི་བདག་ཉིད་ངན་པ་དང༌། །འགྲོ་བའང་སྐལ་བ་མེད་པ་དག །གཟིགས་ནས་བདག་གི་བླ་མ་ཡིས། །གསང་སྔགས་ཚུལ་བཤད་བཀག་པ་ཡིན། །འདི་ལྟར་དེ་ཉིད་ཀྱིས་མཛད་པའི། །དེ་ཉིད་སྙིང་པོ་བསྡུས་པར་ནི། །དེ་མ་བཤད་པའི་རིགས་པ་དང༌། །དགོས་པ་ཡང་ནི་བསྟན་པ་ཡིན། །གང་ཡང་བློ་དམན་ཁ་ཅིག་ནི། །དེས་དེར་མ་རྟོགས་པ་ཉིད་དམ། །ཕྲག་དོག་ཡིན་པར་དོག་བྱེད་ཅིང༌། །རྨོངས་པ་ཡིས་ཀྱང་དེ་བརྙས་བྱེད། །དེ་སྤོང་སྡིག་པའི་མེ་ནང་དུ། །ཕྱི་མ་ལེབ་ལྟར་ཇི་སྲིད་ནི། །ལྷུང་བར་མ་གྱུར་དེ་སྲིད་དུ། །དེ་སྐྱོབ་པ་ལ་བདག་འབད་དོ། །འདི་ན་ཆོས་བདག་མེད་འདི་ནི། །ཐོས་པ་ཙམ་གྱིས་བློ་ངན་རྣམས། །ཕལ་ཆེར་རྒྱང་འཕེན་གྲུབ་མཐའ་ཡི། །གཞུང་ལུགས་ལ་ནི་ཀུན་ཏུ་བརྟེན། །ཟས་དང་སྤྱོད་ལམ་ལ་སོགས་པ། །ངན་པ་རང་དགའ་ཉིད་དུ་བྱེད། །བླ་མ་དགེ་བའི་བཤེས་གཉེན་ཡང༌། །མི་ཤེས་དྲེགས་པས་སྨོད་པར་བྱེད། །བདག་དང་བདག་གིར་འཛིན་སྨྱོ་བྱེད། །ཅུང་ཟད་ཙམ་ཡང་བཙལ་བར་ནི། །མི་ནུས་བཞིན་དུ་ཆོས་རྣམས་ཀྱི། །ངོ་བོ་མེད་པ་ཉིད་དུའང་སྨྲ། །ཐུབ་པ་ཆེན་པོས་བསྟན་པ་ཡི། །དེ་ཉིད་དོན་ནི་མི་ཤེས་པར། །མི་བཟད་ལས་ཀྱིས་བཅོམ་པ་རྣམས། །གཞན་དག་ཀྱང་ནི་བརླག་པར་བྱེད། །བདེར་གཤེགས་གཞུང་དུ་བཅོས་པ་ཡི། །བསྟན་པ་འཇིག་བྱེད་བདུད་དེ་ནི། །གཞོམ་པའི་དོན་དུ་བདག་ཅག་གིས། །དེ་ཉིད་ཅུང་ཟད་བསྟན་པར་བྱ། །འཇིག་རྟེན་གྲགས་ལམ་བཟང་སྤོང་བས། །འཇིག་རྟེན་རྒྱང་འཕེན་མ་གཏོགས་པ། །མུ་སྟེགས་པ་ཡང་འདོད་མིན་ན། །སངས་རྒྱས་རྗེས་འབྲངས་སྨྲོས་ཅི་དགོས། །ཉོན་མོངས་ཤེས་བྱའི་སྒྲིབ་འཇིག་ཅིང༌། །བདུད་རྣམས་འཇོམས་པའི་བསྟན་པ་ནི། །ཉེས་པ་ཀུན་ལས་རྣམ་གྲོལ་བ། །བློ་གྲོས་ངན་པའི་དྲི་མས་བསྒོས། །བདེར་གཤེགས་གཞུང་ནི་གང་ཡིན་ལས། །ཟས་སྤྱོད་ངན་འདི་ག་ལ་ཡོད། །ཉི་མ་དག་དང་མུན་ནག་ནི། །ལྷན་ཅིག་གནས་པར་སྣང་མ་ཡིན། །འོན་ཏེ་དེ་ཉིད་རྣལ་འབྱོར་པས། །བདག་ཅག་ལ་ནི་ཁ་ཟས་དང༌། །སྤྱོད་ལམ་སོགས་ཀུན་ཅི་དགའ་བར། །རྣལ་འབྱོར་རྒྱུད་ལས་སྐྱོབ་པས་གནང༌། །དེ་ཡང་འདི་ནི་གསལ་ཉིད་དུ། །ཟླ་གསང་ཐིག་ལེ་ལ་སོགས་ལས། །རྣལ་འབྱོར་པ་ཡིས་མི་བྱ་བ། །ཅི་ཡང་མེད་ཅེས་གསུངས་པ་ཡིན། །གཞན་ཡང་ཆོས་དང་ཆོས་མིན་སོགས། །ཐམས་ཅད་བསམ་པས་བརྟག་པར་ཟད། །དངོས་པོ་དེ་ལྟའི་རང་བཞིན་ཡིན། །ཁྱོད་ཀྱི་ཚད་མ་ཅི་ཡང་མེད། །བྱ་བའི་འབྲས་བུ་བསམ་པ་ལ། །ངག་ལས་དེ་ཕྱིར་དེ་བཞིན་གཤེགས། །བརྩེར་ལྡན་དེ་ཉིད་གཟིགས་པ་ཡིས། །བཀག་པ་རྣམས་ཀྱང་གནང་བར་མཛད། །གཞན་ཡང་འདི་དག་རང་བཞིན་གྱིས། །ཆོས་རྣམས་ཐམས་ཅད་བདག་མེད་དེ། །ནམ་མཁའི་ཨུཏྤལ་སོགས་བཞིན་གསོག །ཉོན་མོངས་ཅི་ཞིག་བྱེད་པར་འགྱུར། །ཡང་ན་འདི་དག་ཁྱད་འཕགས་པའི། །ཚོགས་པ་དང་ནི་ལྡན་གྱུར་པས། །འབྲས་བུ་ཁྱད་འཕགས་ཉིད་འབྱིན་ཏེ། །རྒྱ་སྐྱེགས་ཀྱིས་བསྒོས་ས་བོན་མཚུངས། །རྫས་སོགས་མཉམ་ཉིད་གོམས་པ་ལས། །ངེས་པར་དག་པ་ཉིད་གྱུར་པའི། །སེམས་ཀྱིས་བྱང་ཆུབ་འཐོབ་འགྱུར་ཞེས། །དེ་ལྟར་དེ་ཉིད་ཤེས་རྣམས་གནས། །ཆོས་རྣམས་སྒྱུ་མ་ལྟ་བུ་ཡི། །དོན་དམ་པ་ཉིད་མཐོང་ན་ནི། །རྫོགས་སངས་རྒྱས་ལྟར་འཇིག་རྟེན་འདིར། །ཅི་བདེ་བར་ནི་གནས་པར་བྱ། །དཀའ་བའི་ལས་ནི་གང་ཅིའང་རུང༌། །གང་ཞིག་ཉོན་མོངས་སྐྱེད་འགྱུར་བ། །དེ་ནི་འཇིག་རྟེན་མགོན་པོ་ཡིས། །སྔགས་སྤྱོད་གནས་པ་རྣམས་ཕྱིར་བཀག །བདེ་བས་བྱང་ཆུབ་འཐོབ་འགྱུར་སོགས། །གསུངས་ལ་མ་གུས་པ་རྣམས་ནི། །བསྟན་བཅོས་མི་ཤེས་འདི་ཅི་ཞེས། །དམ་ཚིག་སྡང་རྣམས་བདག་ལ་སྨོད། །དེ་ལྟར་ཡིད་ནི་མ་རིག་པའི། །གཉིད་ཀྱིས་ཡེ་ཤེས་མིག་རྒྱ་དག །སད་མ་གྱུར་པས་བློ་ངན་རྣམས། །དེ་དང་དེ་ནི་སྨྲ་བར་བྱེད། །སྤྱིར་ནི་རྒྱུད་རྣམས་ཐམས་ཅད་ལས། །འདི་འདྲའི་དམ་ཚིག་སྡོམ་པ་ནི། །མགོན་པོས་གསུངས་པ་བདེན་མོད་ཀྱི། །འོན་ཀྱང་འདི་དེ་རྣམ་སྤྱད་བྱ། །བཟའ་མིན་བགྲོད་མིན་བསྟེན་ལ་སོགས། །གལ་ཏེ་བྱང་ཆུབ་འགྲུབ་འགྱུར་ན། །ཐ་མལ་པ་དང་དུད་འགྲོ་ཡང༌། །ཅིའི་ཕྱིར་ད་དུང་གྲོལ་མ་གྱུར། །དུག་གི་ནུས་པས་འཆི་བ་དང༌། །ཁྲོན་བུའི་ནུས་པས་འཁྲུ་བ་ལྟར། །བཟའ་མིན་སོགས་པས་སྡིག་སྐྱེད་བྱེད། །དངོས་རྣམས་ནུས་པ་སྣ་ཚོགས་ཡིན། །ལ་ལས་དུག་ནི་ཟོས་པ་ཡིས། །དེ་ཡི་མཐུ་རྟོགས་མ་ཡིན་གྱི། །འོན་ཀྱང་འཇིག་རྟེན་གྲགས་ཕྱིར་རམ། །བསྟན་བཅོས་ལས་ནི་ཤེས་པ་ཡིན། །གུར་གུམ་ལ་སོགས་སེར་བ་དང༌། །བཤང་བ་ལ་སོགས་སྨད་པ་ཉིད། །ངོ་བོ་ཉིད་ཀྱིས་གྲུབ་པ་ལ། །གཞན་དུ་བྱ་བར་སུ་ཡིས་ནུས། །དུག་སོགས་ནུས་པ་དེ་ཡང་ནི། །མཐོང་བ་ཉིད་ནས་ཉམས་མྱོང་འགྱུར། །བཟའ་མིན་སོགས་ནི་མི་མཐོང་ཡང༌། །དེ་ནི་དེ་བཞིན་རྟོགས་པར་འགྱུར། །ཕྱིན་ཅི་ལོག་གི་ལས་ཤེས་ནས། །རེ་ཞིག་འཇིག་རྟེན་སློང་བྱེད་ལ། །དེ་བཞིན་རྒྱལ་པོ་ལ་སོགས་ཀྱི། །ཆད་པས་རྨོངས་པ་འཇིགས་པར་འགྱུར། །ཇི་ལྟར་བཅོས་མའི་གསེར་ལ་སོགས། །གསང་སྟེ་འཚོང་བར་བྱེད་པ་ཡིན། །དེ་བཞིན་སྔགས་སྤྱོད་རང་གིས་ནི། །ཉམས་སུ་ལེན་ལ་འཇུག་པར་འོས། །བཀྲེས་སྐོམ་ཚ་གྲང་རྨུགས་པ་དང༌། །གཉིད་སོགས་ཀྱིས་རབ་གདུངས་གྱུར་པར། །སྣང་ན་དེ་རུ་ཁྱོད་ཀྱི་ནི། །དངོས་པོ་མེད་པ་གང་དུ་སོང༌། །ཆོས་རྣམས་ཐམས་ཅད་བདག་མེད་ལ། །རྙེད་དང་བཀུར་སྟི་འདོད་པ་གང་དུ་སོང༌། །ཆོས་རྣམས་ཐམས་ཅད་བདག་མེད་ལ། །རྙེད་དང་བཀུར་སྟི་འདོད་པ་ཉིད། །སྣང་ན་རྣལ་འབྱོར་པ་དག་ནི། །ཤིན་ཏུ་ངོ་མཚར་ཅིས་མི་བྱེད། །ཕན་བྱེད་སྡུག་པར་མཐོང་བ་དང༌། །ལ་ལ་གནོད་བྱེད་མཐོང་བ་དག །དངོས་ལ་དབང་པོ་འདས་ཤེས་ལ། །མ་མཐོང་པ་ལའང་ངེས་པ་འདིའི། །ཁྱོད་ཀྱིས་སྤང་བྱ་སྤང་བ་དང༌། །བླང་བྱ་བླང་བར་ཅིས་མི་སྣང༌། །འཇིག་རྟེན་ཕ་རོལ་དག་ཏུ་ཡང༌། །འདི་ལ་ཅི་ཕྱིར་མངོན་མི་དགའ། །བྱ་བ་རྣམས་ཀྱི་འབྲས་ཡོད་ཅེས། །ཁྱེད་རྣམས་ཀྱིས་ཀྱང་ངེས་པར་བྱས། །དེ་ལྟར་མིན་ན་ཟས་སྐོམ་སོགས། །ཐོབ་ཕྱིར་སྤྱོད་པ་ཅི་སྟེ་བྱེད། །ཐུབ་པའི་བསྟན་པ་ངེས་པ་དང༌། །དྲང་བའི་དོན་གྱི་དབྱེ་བས་ཕྱེ། །དམ་ཚིག་ལ་སོགས་དྲང་དོན་ནི། །མིན་ཞེས་ངེས་ཉིད་ཇི་ལྟར་བྱེད། །འདི་ནི་གསལ་བར་དྲང་དོན་ནི། །ཡིན་པར་ཡེ་ཤེས་གྲགས་པས་བཤད། །དེ་ནི་དེ་ཉིད་འཇུག་པ་ལས། །དེ་ཡི་ཚིག་འདི་མཉན་པར་གྱིས། །གནོད་སྦྱིན་སྲིན་པོ་ཤ་ཟ་སོགས། །དམ་ཚིག་བསྟན་པར་མཛད་པ་ནི། །ཡིད་རྟོན་སེམས་ཀྱི་ཞེན་པ་དག །དེ་རྣམས་དེ་བསྒྲུབ་ཕྱིར་ཡིན་ནོ། །ལོག་རྟོག་དྲྭ་བ་ཐམས་ཅད་ལས། །ངེས་པར་བཟློག་ཕྱིར་སྐྱོབ་པ་ཡིས། །རིགས་ཀྱི་དབྱེ་བ་ལ་བརྟེན་ཏེ། །དམ་ཚིག་ངེས་པར་གསུངས་པ་ཡིན། །གལ་ཏེ་དངོས་རྣམས་སྟོང་ཉིད་དུ། །ཡང་དག་ཉིད་དུ་ཁས་ལེན་ན། །ཅིའི་ཕྱིར་ལ་ལར་མངོན་ཞེན་པས། འདི་ཉིད་ལ་ནི་ཁས་འཆེས་བྱེད། །འོན་ཏེ་སེམས་ཅན་ཆེན་པོ་འགའ། །དམ་ཚིག་ལ་སོགས་བསྟེན་པ་ཡིས། །དངོས་གྲུབ་ཉེ་བར་ཐོབ་ཅེས་ཐོས། །བདག་ཅག་རྣམས་ཀྱང་དེ་རྗེས་འབྲེང༌། །ཁྱོད་འདྲའི་བློ་གྲོས་ཆུང་ངུ་དག །དེ་ཉིད་མཐོང་བ་དེ་ལྟ་བུའོ། །བསམ་པའི་རྒྱ་མཚོ་གཏིང་ཟབ་པར། །འཇུག་པར་ནུས་པ་ག་ལ་ཡིན། །བྱིས་པ་ས་རྡུལ་ཙམ་ལ་ནི། །བཟའ་བ་འདི་དང་བཏུང་བ་འདི། །ཚོད་མ་སྣ་ཚོགས་ཀྱང་ཟོ་ཞིག །རྩེད་མོ་བྱེད་པ་ཇི་ལྟ་བར། །དེ་བཞིན་དེ་ཉིད་མི་ཤེས་པའི། །སྔགས་ཀྱི་བསྟན་བཅོས་ལ་བསྒོམས་པས། །རང་གི་རྟོག་པ་ཀུན་བསྐྱེད་པས། །འབྲས་བུ་མེད་པ་དེ་ལྟ་ནའང༌། །བསྟན་བཅོས་བདེན་པ་ལ་བརྟེན་ཞིང༌། །བླ་མའི་ལུང་ནི་སྒོམ་པ་དག །བྱེད་ན་རྣལ་འབྱོར་འབྲས་བུ་འདི། །མེད་ཅེས་ཅི་ཕྱིར་སེམས་པར་བྱེད། །ཡང་དག་པ་ཡི་རྣལ་འབྱོར་པ། །དངོས་མེད་རྟོགས་ཤིང་བརྩེར་ལྡན་ལ། །རྒྱལ་བས་འདི་གསུངས་བདེན་མོད་ཀྱི། །ད་ལྟར་འདི་འདྲ་འགའ་མ་མཐོང༌། །རྫོགས་སངས་རྒྱས་ལྟར་འཇིག་རྟེན་འདིར། །ཅི་བདེར་གནས་བྱ་གང་སྨྲ་བ། །ཁྱོད་ལ་རྫོགས་སངས་མཚན་མའི་ཆ། །ཡོད་པར་ཅི་ཡི་ཕྱིར་མི་སྣང༌། །གལ་ཏེ་སྔགས་ཀྱི་བསྟན་པ་ལ། །སྣོད་དུ་གྱུར་པ་ཁྱོད་ཡིན་ན། །བདག་ཅག་དམ་ཚིག་ལ་སྡང་བས། །འགལ་བར་སྨྲ་བར་འགྱུར་བ་ཡིན། །གལ་ཏེ་ཟས་སྐོམ་སྒོ་ནས་ནི། །རྫས་སོགས་མཉམ་པར་སློབ་བྱེད་ན། །སྦྱིན་ལ་སོགས་པའི་ལམ་གྱིས་ནི། །མི་སློབ་ཅེས་པ་ངོ་མཚར་ཆེ། །གལ་ཏེ་སྒྱུ་མ་ལྟར་གནས་པ། །འདི་ལ་ཁྱོད་ཀྱིས་རྟེན་བཅས་ན། །བཀྲེས་སྐོམ་གྲང་སོགས་གནོད་པ་ལ། །ཁྱོད་ཀྱི་སྒྱུ་མ་གང་དུ་སོང༌། །འཇིག་རྟེན་གཉན་གྱིས་བསྔགས་པ་ལ། །ཚོགས་པ་ཁྱད་པར་ཅན་གསུངས་པ། །དེའི་ཆ་ཁྱོད་ལ་ཡོད་མིན་པས། །རྒྱུ་མེད་འབྲས་བུ་གང་ལས་བྱུང༌། །བདེ་བས་བྱང་ཆུབ་འཐོབ་འགྱུར་དང༌། །དགའ་བར་སྤྱོད་པའང་སྤང་བ་ནི། །ཉིན་མཚན་བསྒོམ་བརྩོན་རྣལ་འབྱོར་པ། །གང་ཡིན་དེ་ལ་དེ་གསུངས་སོ། །རྒྱལ་བས་གསུངས་ཚིག་གང་གང་ཡིན། །སྔ་མའི་ཕྱོགས་སུ་བསྟན་པ་རྣམས། །རང་ཉིད་གསད་ཕྱིར་གཤེད་བྱེད་ནི། །རང་ཉིད་ཇི་ལྟར་སློབ་པར་བྱེད། །དེ་བཞིན་ཉིད་གནས་རྣལ་འབྱོར་པ། །ཤེས་རབ་ཐབས་མཆོག་བདག་ཉིད་ཅན། །དེ་ལ་གསུངས་པ་དེའི་ནང་ནས། །ཁྱོད་ལ་ཆུང་ངུའང་འགའ་མ་མཐོང༌། །གང་ཡང་མགོན་པོས་སྔགས་ཚུལ་ལས། །དགག་པ་མང་པོ་གསུངས་པ་དག །དེ་ནི་སྐལ་མེད་ཕྱིར་ཡིན་ན། །རྨོངས་པ་ཁྱོད་ཀྱིས་ཅིས་མ་མཐོང༌། །རབ་བརྟགས་ཤིན་ཏུ་ལེགས་དཔྱད་ནས། །མཁས་པ་རྣམས་ནི་འཇུག་བྱ་ཡི། །གཞན་དུ་འདི་ནི་མེར་འཇུག་པས། །བཅུ་དྲུག་ཆར་ཡང་མི་ཕོད་དོ། །དེ་ཉིད་དེ་ཉིད་ཀྱིས་ཤེས་ནས། །གང་ཞིག་ལྷག་མས་ངེས་བསྟན་པས། །དེ་འགྲུབ་འགྱུར་གྱི་གཞན་དུ་ནི། །དམྱལ་བ་ཆེན་པོར་ལྟུང་བར་འགྱུར། །འཇིག་རྟེན་འདས་སྤྱོད་གསང་བར་ནི། །རྣམ་པར་མི་རྟོག་ཉིད་དུ་སྤྱད། །གཞན་དུ་བག་མེད་པར་གྱུར་ན། །དེ་ནི་རྣམ་རྟོག་འཕྱོས་པར་འགྱུར། །གལ་ཏེ་ཤེས་རབ་ཐབས་དག་ལས། །སེམས་ནི་གཞན་དུ་མི་འཕྲོ་ན། །དེ་ནི་ངེས་པར་བྱང་ཆུབ་ཆེ། །རབ་ཏུ་སྦྱིན་བྱེད་ཡིན་པར་བཤད། །སྟོན་བྱེད་སྐྱེ་བོ་ངན་པ་དང༌། །ཕྲད་པས་བསྟན་པ་དཀྲུགས་གྱུར་པས། །བདག་གི་བླ་མས་སེམས་ཅན་རྣམས། །དེ་བཞིན་ལམ་ལོག་སོང་བར་གཟིགས། །དེས་ན་སྔགས་ཚུལ་གསང་བར་ནི། །བྱ་ཞེས་དེ་ལྟར་བསྟན་པ་ནི། །གང་ཞིག་སྐུལ་དང་ལྡན་པ་དེས། །བླ་མའི་ཞལ་ལས་ཤེས་པར་འགྱུར། །དེ་ལྟར་གསང་སྔགས་ཚུལ་སྣང་བ། །བླ་མའི་བཀའ་ཡི་རྗེས་འབྲངས་ཏེ། །བྱས་པ་འདིས་ནི་མཁས་པ་རྣམས། །དགའ་བར་འདིར་ནི་ངེས་པར་འགྱུར། །གང་ཞིག་ཅུང་ཟད་ཤེས་པ་ཡི། །དྲེགས་པས་འདི་ལ་བརྙས་མི་རིགས། །བདག་ཉིད་ཆེ་དང་སུ་ཞིག་འགྲན། །རྣལ་འབྱོར་ཅན་དེ་བཟོད་པར་མཛོད། །བློ་ཆེན་གང་ཞིག་གསང་སྔགས་ཀྱི། །སྤྱོད་ལ་ཡང་དག་འཇུག་འགྱུར་པ། །དེས་ནི་བདག་གི་ཚིག་འདི་ནི། །གཅེས་དང་མི་གཅེས་རྟོགས་པར་འགྱུར། །དེ་ལྟར་བླ་མའི་ཚིག་གི་སྙིང་པོ་ལེགས་པར་བརྟགས་ནས་ནི། །རྒྱ་ཆེན་སེམས་ལྡན་དགའ་བར་བྱེད་པ་འདི་ནི་བཤད་བྱས་པས། །འདི་ལས་བདག་གིས་དགེ་བ་གང་བསགས་དེས་ནི་འཇིག་རྟེན་རྣམས། །ཐུབ་པའི་ཁྱུ་མཆོག་གསུང་གིས་མུན་པ་ཐམས་ཅད་སེལ་བྱེད་ཤོག །གསང་སྔགས་ཀྱི་ཚུལ་གྱི་སྣང་བ་ཞེས་བྱ་བ་རྡོ་རྗེ་སློབ་དཔོན་ཆེན་པོ་མཐོ་བཙུན་གཙོ་ཡགས་ཀྱི་ཞལ་སྔ་ནས་མཛད་པ་རྫོགས་སོ།། །།རྒྱ་གར་གྱི་མཁན་པོ་པདྨ་ཀ་ར་ཝརྨ་དང༌། ཞུ་ཆེན་པོ་གྱི་ལོ་ཙཱ་བ་དགེ་སློང་རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པའོ། །

༄༅། །ཚུལ་གསུམ་གྱི་སྒྲོན་མ་ཞེས་བྱ་བ་བཞུགས་སོ། །
སློབ་དཔོན་མཐོ་བཙུན་ཏྲི་པི་ཀ་མ་ལས་མཛད།

༄༅། །རྒྱ་གར་སྐད་དུ། ན་ཡ་ཏྲ་ཡ་པྲ་དཱི་པ། བོད་སྐད་དུ། ཚུལ་གསུམ་གྱི་སྒྲོན་མ། བཅོམ་ལྡན་འདས་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །ཤེས་རབ་ཐུགས་རྗེའི་སྣང་བ་ཡིས། །འགྲོ་བའི་མངོན་སུམ་སྤྱན་གྱུར་ཅིང༌། །ཡེ་ཤེས་འོད་ཀྱིས་མུན་སེལ་མཛད། །རྒྱལ་བ་སྐྱོབ་ལ་ཕྱག་འཚལ་ལོ། །ལུང་དང་རིག་པ་ཇི་བཞིན་དང༌། །བདག་གི་ཤེས་སྟོབས་ཅི་ཡོད་པས། །ཚུལ་གསུམ་གྱི་ནི་སྒྲོན་མ་འདི། །དེ་ཉིད་བསྒྲུབ་ཕྱིར་བཤད་པར་བྱ། །གལ་ཏེ་འདི་ལ་སྐྱེ་བོ་འགའ། །སྐལ་པ་དམན་པས་མི་འཇུག་ཀྱང༌། །བདག་ཉིད་ཀྱིས་ནི་རང་གི་ཡིད། །སྦྱོང་བའི་ཐབས་སུ་འདི་གྱུར་མོད། །ཡང་དག་རིག་པ་མ་གཏོགས་པར། །འཇིག་རྟེན་མྱ་ངན་འདས་མི་འཐོབ། །སངས་རྒྱས་ཀྱིས་གསུངས་འདིར་ཚད་མ། །རྒན་པོ་རྣམས་ཀྱིས་གསལ་བར་བཤད། །འདི་ནི་ཐེག་པ་ཆེན་པོའི་ཚུལ་ལ་གོ་ཆ་ཆེན་པོ་བགོས་པའི་བྱང་ཆུབ་སེམས་དཔའ་ཆེན་པོ་ནས་བརྩམས་ཏེ། བཅོམ་ལྡན་འདས་སྟོབས་བཅུ་དང་ཐུགས་རྗེ་ཆེན་པོའི་བདུད་རྩིས་ཐུགས་བརླན་པས་མདོ་སྡེ་དང་རྒྱུད་ཀྱི་རྒྱལ་པོ་དེ་དང་དེ་རྣམས་སུ་ས་དང༌། ཏིང་ངེ་འཛིན་དང༌། གཟུངས་དང༌། ཕ་རོལ་ཏུ་ཕྱིན་པ་དང༌། མངོན་པར་ཤེས་པ་དང༌། རྣམ་པར་ཐར་པའི་སྒོ་མཐའ་ཡས་པ་རྣམས་ཐུགས་རྗེ་ཆེན་པོའི་བདུད་རྩིའི་གསུང་ཉིད་ཀྱིས་སྟོན་པར་མཛད་པ་ནི་གཉིས་སུ་མེད་པའི་ཡེ་ཤེས་ཁོ་ན་ཕུན་སུམ་ཚོགས་པ་མ་ལུས་པའི་རྒྱུ་ཡིན་པར་གསུངས་ལ། དེ་ཉིད་ནི་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། དེ་བཞིན་གཤེགས་པ་དང༌། དེ་བཞིན་ཉིད་དང༌། ཡང་དག་པའི་མཐའ་དང༌། ཆོས་ཀྱི་དབྱིངས་ལ་སོགས་པའི་རྣམ་གྲངས་ཀྱིས་སྟོན་པར་མཛད་པ་ཡིན་པས། དེ་ཉིད་ཀྱིས་ན་ཐར་པ་འདོད་པ་རྣམས་ཀྱིས་མཆོག་ཏུ་བླང་བར་བྱ་བ་ཡིན་ནོ། །དྲིས་པ། སྡུག་བསྔལ་གྱི་བདེན་པ་ལ་སོགས་པ་གཞན་དག་ཀྱང་དེ་ཁོ་ན་ཉིད་ཡིན་པར་གསུངས་ལ། ཡེ་ཤེས་དེའང་འཇིག་རྟེན་ལས་འདས་པའི་ཡེ་ཤེས་ཡིན་ནོ། །དེ་གོམས་པར་བྱེད་པའི་རིམ་པ་ཉིད་ཀྱིས་ཟད་པ་དང་མི་སྐྱེ་བའི་ཤེས་པ་སྐྱེས་པས། དགྲ་བཅོམ་པ། བྱ་བ་བྱས་པ། བྱེད་པ་བྱས་པ། ཞེས་བྱ་བ་ལ་སོགས་པར་གསུངས་ན། ཇི་ལྟར་ན་གཉིས་སུ་མེད་པའི་ཡེ་ཤེས་དེ་ཉིད་གཅིག་ཏུ་བླང་བར་བྱ་བའི་ཕྱིར་དེ་ཁོ་ན་ཉིད་དུ་བཤད། འདི་ནི་སངས་རྒྱས་ཀྱི་བཀའ་མ་ཡིན་ནོ་ཞེས་བརྗོད་པར་ནུས་པའང་མ་ཡིན་ཏེ། བདེ་བར་གཤེགས་པའི་བསྟན་པ་ལ་ནི་དེ་གཙོ་བོར་གྱུར་པ་ཉིད་ཡིན་ཞིང༌། ཐེག་པ་ཆེན་པོར་ཡང་དེ་ལྟར་ཁས་བླངས་པ་ཉིད་ཡིན་པའི་ཕྱིར་རོ། །ཡང་ན་འདི་དག་ནི་སངས་རྒྱས་ཀྱི་བཀའ་ཡིན་དུ་ཟིན་ཀྱང༌། ཚད་མ་དང་མི་ལྡན་པས་དེ་ཁོ་ན་ཉིད་མ་ཡིན་ནོ་ཞེ་ན། དེ་ལྟར་ན་ཐམས་ཅད་མཁྱེན་པ་ཉིད་ནི་མི་ཤེས་པ་ཡིན་ནོ་ཞེས་སངས་རྒྱས་སྤངས་པའི་ཕྱིར་ཉེས་པ་ཆེན་པོར་འགྱུར་ལ། དེ་ལྟར་ཡིན་ན་ནི་ཐེག་པ་ཆེན་པོ་ལའང་སུ་ཞིག་ཡིད་ཆེས་པར་འགྱུར། འདི་ནི་ཚད་མ་དང་མི་ལྡན་པའང་མ་ཡིན་ཏེ། འདིར་ཚད་མ་ནི་ཚད་མ་རྣམ་འགྲེལ་ཉིད་དུ་སྨྲས་པས་འདིར་མ་བཤད་པ་ཡིན་ནོ། །གཞན་ཡང་སྡུག་བསྔལ་གྱི་བདེན་པ་ལ་སོགས་པ་ནི་ཐེག་པ་ཆེན་པོར་ཡང་བཅོམ་ལྡན་འདས་ཀྱིས་བསྟན་ན། དེ་ཁོ་ན་ཉིད་མ་ཡིན་ནོ་ཞེས་གང་ལས་ངེས་པར་བྱས། སངས་རྒྱས་ཀྱི་བཀའ་ཉིད་ལ་དད་པ་དང་ལྡན་པ་རྣམས་དེ་ཁོ་ན་ཉིད་དང༌། ཅིག་ཤོས་སུ་རྗེས་སུ་འབྲང་བར་རིགས་པ་མ་ཡིན་ནོ། །གཉིས་སུ་མེད་པའི་ཡེ་ཤེས་ནི་དེ་ཁོ་ན་ཉིད་ཡིན་པར་འདུལ་བ་ལ་སོགས་པར་ཡང་ཅིའི་ཕྱིར་མ་བསྟན་ཞེ་ན། བཅོམ་ལྡན་འདས་ནི་དེ་ཁོ་ན་ཉིད་མ་ཡིན་པ་དེ་ཁོ་ན་ཉིད་དུ་སྟོན་པར་མཛད་ཅིང་དེ་ཁོ་ན་ཉིད་སྦེད་པར་ནི་མི་མཛད་དེ། སངས་རྒྱས་འབྱུང་བ་ནི་དེ་ཁོ་ན་ཉིད་སྟོན་པར་མཛད་པ་ལ་བརྩོན་པ་དང༌། སངས་རྒྱས་རྣམས་ལ་ནི་སློབ་དཔོན་གྱིས་དཔེ་མཁྱུད་མི་མངའ་ཞིང༌། ཕྱིན་ཅི་མ་ལོག་པར་སྟོན་པ་ཡིན་པའི་ཕྱིར་དང༌། བདེན་པ་ལ་དམིགས་པ་ཉིད་ནི་འཇིག་རྟེན་ལས་འདས་པའི་ཡེ་ཤེས་ཡིན་པར་བཅོམ་ལྡན་འདས་ཀྱིས་ཡང་དག་པར་བསྔགས་པ་མཛད་དེ། འདི་ནི་བདེ་བར་འགྲོ་བའི་ལམ། །ལམ་འདི་རྣམ་པར་དག་པའི་ཕྱིར། །ཞུགས་པར་བྱེད་པ་རབ་སྤོང་ཞིང༌། །སྒོམ་བྱེད་བདུད་ཀྱི་འཆིང་བ་གཅོད། །ཅེས་བྱ་བ་ལ་སོགས་པ་གསུངས་པ་དང༌། དེ་བཞིན་དུ་ལུང་ལས་སམ། དེ་ཁོ་ན་ཉིད་དུ་ན་སྡུག་བསྔལ་ལ་སོགས་པའི་བདེན་པ་ནི་བདེན་པ་མ་ཡིན་པ་མ་ཡིན་གྱི། འདི་ནི་བདག་ཏུ་འཛིན་པའི་བུད་ཤིང་གི་མེ་འབར་བ་འབའ་ཞིག་མ་ཡིན་ནོ་ཞེས་མ་བསྟན་ཏོ། །འདིར་བརྗོད་པར་བྱ་སྟེ། དེ་ལ་རེ་ཞིག་གང་སྡུག་བསྔལ་གྱི་བདེན་པ་ལ་སོགས་པའང་དེ་ཁོ་ན་ཉིད་ཡིན་ནོ་ཞེས་གསུངས་ལ། ཞེས་གང་སྨྲས་པ་དེ་ལ། དེར་བདེན་པ་བསྟན་པ་ནི་ཉོན་མོངས་པ་རྣམས་སྤང་བའི་ཕྱིར་ཡིན་ཏེ། དཔེར་ན་མི་གཙང་སེལ་བྱེད་ལྟར། །ཉོན་མོངས་སྤང་ཕྱིར་བདེན་པ་དག །སྟོན་པར་མཛད་ཀྱི་དེ་ཉིད་ནི། །དོན་དམ་བདག་ཅན་ཡིན་པར་འདོད། །ཅེ་ན། བདེན་པ་བསྒོམས་པ་ལས་ཉོན་མོངས་པ་སྤངས་པས་དེ་ཁོ་ན་ཉིད་དུ་མི་འགྱུར་ཏེ། མི་གཙང་བ་བསྒོམ་པ་ལ་སོགས་པའང་འདོད་ཆགས་ལ་སོགས་པ་རྣམ་པར་སྤང་བའི་དོན་ཡིན་པའི་ཕྱིར་དེའི་དམིགས་པ་རུས་གོང་ལ་སོགས་པའང་དེ་ཁོ་ན་ཉིད་ཡིན་པར་ཐལ་བར་འགྱུར་ལ། ཡང་དེའི་ཚེ་ན་འཇིག་རྟེན་པའི་ལམ་ལ་དམིགས་པའམ། ནམ་མཁའ་ལ་སོགས་པའམ། ཅུང་ཟད་ཀྱང་དེ་ཁོ་ན་ཉིད་མ་ཡིན་པར་མི་འགྱུར་རོ། །དེ་བས་ན་དོན་དམ་པ་ནི་དེ་ཁོ་ན་ཉིད་ཡིན་གྱི། སྡུག་བསྔལ་གྱི་བདེན་པ་ནི་དོན་དམ་པ་མ་ཡིན་ཏེ། དེ་ལས་དམན་པ་ཉིད་ཡིན་པའི་ཕྱིར་རོ། །ཡང་ཕྱིན་ཅི་མ་ལོག་པ་ཉིད་ཀྱིས་སྡུག་བསྔལ་གྱི་བདེན་པ་དོན་དམ་པ་ཉིད་ཡིན་ནོ་ཞེས་ཀྱང་ཁོ་བོ་ཅག་མི་སྨྲའོ། །དེ་ཉིད་ཀྱི་ཕྱིར་བཅོམ་ལྡན་འདས་ཀྱིས་སྡུག་བསྔལ་གྱི་བདེན་པ་ཞེས་གསུངས་པ་དང༌། དབྱིག་གཉེན་གྱི་ཞལ་སྔ་ནས་ཀྱིས་ཀྱང༌། གཉིས་ནི་འཕགས་པ་རྣམས་ཀྱི་བདེན་པའོ། །ཡང་གཉིས་ནི་འཕགས་པ་མ་ཡིན་པའི་བདེན་པའོ། །ཞེས་བཤད་པ་ཡིན་ནོ་ཞེ་ན། དེ་ནི་ཡང་དག་པ་མ་ཡིན་ཏེ། དེའང་གང་གི་ཕྱིར། ཉན་ཐོས་རྣམས་ནི་འཇུག་པའི་ཕྱིར། །སྡུག་བསྔལ་སོགས་ཉིད་བདེན་གསུངས་པ། །མེད་དུ་ཟིན་ཀྱང་ཐུགས་རྗེ་ཡིས། །བདག་ཡོད་ཅེས་གསུངས་ལྟ་བུ་ཡིན། །ཞེས་བྱ་བ་ཡིན་ཏེ། བཅོམ་ལྡན་འདས་ཀྱིས་ཉན་ཐོས་རྣམས་བརྩོན་འགྲུས་ཆུང་བས་བྱང་ཆུབ་སེམས་དཔའི་སྤྱོད་པ་ཆེན་པོ་ལ་འཇུག་པར་མི་ནུས་པར་མཁྱེན་ནས། ཐུགས་རྗེ་ཆེན་པོ་དང་ལྡན་པའི་ཐུགས་ཀྱིས་སྡུག་བསྔལ་ལ་སོགས་པ་བདེན་པ་མ་ཡིན་དུ་ཟིན་ཀྱང་བདེན་པར་གསུངས་ཏེ། ཇི་ལྟར་ན། འདི་དག་དད་པ་ཙམ་གྱིས་སྡུག་བསྔལ་ལ་སོགས་པའི་བདེན་པ་བསྒོམས་པས་ཟག་པ་མེད་པའི་ཡེ་ཤེས་ཐོབ་ནས། རིམ་གྱིས་ཁམས་གསུམ་གྱི་འདོད་ཆགས་དང་བྲལ་བས་ཟད་པ་དང་མི་སྐྱེ་བ་ཤེས་པ་ཐོབ་པ་སྟེ། བྱ་བ་བྱས་པ། བྱེད་པ་བྱས་པ། ཟག་པ་མེད་པའི་ཡེ་ཤེས་ཀྱི་དབྱིངས་སུ་ཡོངས་སུ་མྱ་ངན་ལས་འདས་པར་གྱུར་པ་དང༌། སླར་ཡང་དེ་བཞིན་གཤེགས་པའི་འོད་ཟེར་རྣམས་ཀྱིས་ཡང་དག་པར་བསྐུལ་ནས། དགེ་བའི་རྩ་བ་ཡོངས་སུ་སྨིན་པས་དུས་རིང་པོར་མི་ཐོགས་པ་ཉིད་དུ་སྤྲུལ་པའི་ཚོགས་རྣམས་ཀྱིས་བསོད་ནམས་ཀྱི་ཚོགས་བསགས་ནས། གཉིས་སུ་མེད་པའི་ཆོས་ཀྱི་དབྱིངས་ལ་འཇུག་ཅིང་ཏིང་ངེ་འཛིན་མ་ལུས་པར་རྟོགས་པའི་ཡེ་ཤེས་ཀྱི་ཚོགས་ཀྱིས་བླ་ན་མེད་པའི་རབ་ཀྱི་མཐར་ཐུག་པ་ལ་ཞུགས་པའི་གནས་འཐོབ་པར་འགྱུར་བ་ཡིན་ནོ། །ཡང་གལ་ཏེ་འདི་དག་སྒྲ་ཇི་བཞིན་པ་ཉིད་དུ་བཟུང་ན་དེའི་ཚེ་བདག་ཡོད་དོ་ཞེས་ཀྱང་གསུངས་པས་བདག་ཀྱང་དེ་ཁོ་ན་ཉིད་དུ་འགྱུར་རོ། །བཀའ་དེའང་ཕྱིན་ཅི་ལོག་པར་གསུངས་པའི་ཉེས་པ་ཡོད་པ་མ་ཡིན་ཏེ། དགོས་པའི་ཕྱིར་དགོངས་ཏེ་གསུངས་པ་ནི་ཡོན་ཏན་བྱེད་པ་ཉིད་ཡིན་པའི་ཕྱིར་རོ། །དེའང་ཇི་ལྟར་རབ་ཏུ་འབར་བའི་ཁྱིམ་གྱི་ནང་ན་གནས་པའི་བྱིས་པ་རྣམས་གདོན་པའི་ཕྱིར་ཕས་ཆང་པ་སྟོང་པ་བསྟན་པ་ལ་ཉེས་པ་ཅི་ཞིག་ཡོད། བྱ་བ་རྣམས་ནི་བསམ་པའི་དབང་ལས་དགེ་བ་དང་མི་དགེ་བར་འབྱུང་ཏེ། འདི་ནི་འོག་ནས་བཤད་པར་བྱའོ། །ཡང་ན་ཕྱིན་ཅི་མ་ལོག་པའི་གནས་འཐོབ་པའི་རྒྱུ་ཉིད་ཀྱིས་ན། སྡུག་བསྔལ་ལ་སོགས་པ་བདེན་པར་གསུངས་ཏེ། དཔེར་ན། སངས་རྒྱས་རྣམས་ནི་འབྱུང་བ་བདེ། །ཞེས་བྱ་བ་ལྟ་བུའོ། །དེ་བས་དེ་ཁོ་ན་ཉིད་དུ་ན། སྡུག་བསྔལ་ལ་སོགས་པའི་བདེན་པ་ནི་བདེན་པ་མ་ཡིན་པ་མ་ཡིན་གྱི། ཞེས་བྱ་བ་དེའི་ལན་བཏབ་པ་ཡིན་ནོ། །འདི་ནི་ཁོ་བོ་ཅག་གིས་གང་གིས་ན་བདག་ཏུ་འཛིན་པའི་བུད་ཤིང་གི་མེ་སྦར་བར་གྱུར་པའི་སོར་མོ་བསྐྱོད་པ་ཙམ་གྱིས་བཤད་པ་ནི་མ་ཡིན་ཏེ། གཞན་དུ་ན་བཅོམ་ལྡན་འདས་ཉིད་ཀྱིས་དེ་བཞིན་གཤེགས་པའི་ཡེ་ཤེས་ཀྱི་ཕྱག་རྒྱའི་ཏིང་ངེ་འཛིན་གྱི་མདོ་ལ། བྱང་ཆུབ་བར་འདུག་པ་ན་བདེན་པ་གཅིག་ཀྱང་ཇི་ལྟ་བ་བཞིན་དུ་མ་མཐོང་ན། བཞི་ལྟ་སྨོས་ཀྱང་ཅི་དགོས་ཞེས་གསུངས་པ་དང༌། འཕགས་པ་ཆོས་ཡང་དག་པར་སྡུད་པ་ལས་ཀྱང༌། སྐྱེ་བ་མེད་པ་ནི་བདེན་གྱི། ཆོས་གཞན་དག་ལ་བདེན་པ་མ་ཡིན་པའོ། །ཞེས་གསུངས་པ་དང༌། གཞན་ཡང་དོན་འདི་ནི་མདོ་སྡེ་གཞན་དག་ལས་ཀྱང་མང་དུ་སྣང་ན་ཅིའི་ཕྱིར་སངས་རྒྱས་ཀྱི་གསུང་དེའི་རྗེས་སུ་འཇུག་པའི་ཁོ་བོ་ཅག་ལ་ཁྱེད་རྣམས་སྨོད་པར་བྱེད། ཚད་མ་ནི་ཚད་མ་རྣམ་འགྲེལ་ཉིད་དུ་སྨྲས་པས། ཞེས་གང་སྨྲས་པ་དེའང་དེ་ཚད་མ་དང་འགལ་བ་ཉིད་དུའང་གཞི་གཉིས་སུ་མེད་པའི་ཚུལ་གྱིས་རྗེས་སུ་འབྲངས་ནས་དེ་ཉིད་དུ་བཤད་པ་མ་ཡིན་ནམ་ཞེ་ན། དེ་ནི་མུ་སྟེགས་པས་ཁས་བླངས་པའི་རྒྱུས་ན་སྐད་ཅིག་མ་མ་ཡིན་པ་བཀག་པ་ཡིན་ལ། ཟབ་མོའི་ཚུལ་བསྟན་པས་ནི་སྐད་ཅིག་མའང་བཀག་པས་ཉེས་པ་ཅིའང་མེད་དོ། །དེ་བཞིན་དུ་འཕགས་པ་ཀླུ་སྒྲུབ་ཀྱི་ཞལ་སྔ་ནས་ལ་སོགས་པས་ཀྱང་དོན་དམ་པ་དང་ཀུན་རྫོབ་ཀྱི་བདེན་པ་བསྟན་པས་བདེན་པ་དང༌། ཅིག་ཤོས་ཉིད་གསལ་བ་ཁོ་ནར་རྟོགས་པར་མཛད་པ་དང༌། གདོད་མ་ནས་མ་སྐྱེས་པར་ནི་བཅོམ་ལྡན་འདས་ཀྱིས་མདོ་སྡེ་མཐའ་ཡས་པ་ལས་རབ་ཏུ་བསྟན་པ་ཡིན་ནོ། །དེའང་གླང་པོ་ཆེ་མཚན་བཅིངས་ཀྱི་མདོ་ལས། གང་གིས་སྐྱེས་པ་འབྱུང་བ་ནི། །དངོས་པོ་གང་ཡིན་རྙེད་མི་འགྱུར། །དངོས་པོ་མེད་པའི་ངོ་བོ་ལས། །བྱིས་པ་རྣམས་ནི་འབྱུང་བར་འདོད། །ཅེས་གསུངས་པ་དང༌། དེ་བཞིན་དུ་དཀོན་མཆོག་རིན་ཆེན་འབྱུང་གནས་ལས། གང་གི་དངོས་པོ་ཉིད་ནི་ཡོད་མིན་པས། །དེ་དངོས་གཞན་གྱི་རྟེན་དུ་ཇི་ལྟར་འགྱུར། །དངོས་མེད་གཞན་ནི་ཅི་ཞིག་བསྐྱེད་འགྱུར་ཞེས། །རྒྱུ་འདི་བདེ་བར་གཤེགས་པས་བསྟན་པ་ཡིན། །ཞེས་བཤད་པ་དང༌། འཕགས་པ་ཀླུའི་རྒྱལ་པོ་རྒྱ་མཚོས་ཞུས་པ་ཆེན་པོ་ལས་ཀྱང༌། སྔོན་གྱི་མཐའ་སྟོང་ཕྱི་མའི་མཐའ་སྟོང་ཞིང༌། །སྐྱེ་དང་འཇིག་དང་གནས་པའི་དངོས་པོས་སྟོང༌། །དངོས་པོ་ཉིད་མེད་དངོས་པོ་མེད་པའང་མེད། །ཆོས་རྣམས་ཐམས་ཅད་སྟོད་པའི་ངོ་བོ་ཉིད། །ཅེས་གསུངས་པ་དང༌། འཕགས་པ་ཏིང་ངེ་འཛིན་གྱི་རྒྱལ་པོའི་མདོ་ལས་ཀྱང༌། དཔེར་ན་ཆུ་ཤིང་རློན་པའི་སྡོང་པོ་ལས། །སྙིང་པོ་འདོད་པའི་སྐྱེས་བུས་རྣམ་བཙལ་ན། །ཕྱི་དང་ནང་ན་སྙིང་པོ་ཡོད་མ་ཡིན། །ཆོས་རྣམས་ཐམས་ཅད་དེ་འདྲར་ཤེས་པར་གྱིས། །ཞེས་གསུངས་པ་དང༌། ཆོས་ཡང་དག་པར་སྡུད་པ་ལས་ཀྱང༌། ཚུལ་བཞིན་དུ་འདྲི་བ་ནི་གང༌། ཚུལ་བཞིན་མ་ཡིན་པར་འདྲི་བ་ནི་གང་ཞེ་ན། སྨྲས་པ། མ་སྐྱེས་པ་ནི་ཚུལ་བཞིན་ཏེ། དེ་འདྲི་བ་ནི་ཚུལ་བཞིན་དུ་འདྲི་བའོ། །ཞེས་གསུངས་པ་དང༌། ཡང་དེ་ཉིད་ལས། ཆོས་རྣམས་ཐམས་ཅད་ནི་རྩའི་སྒོ་སྟེ། འཆི་འཕོ་བ་དང་སྐྱེ་བ་དང་བྲལ་བའོ། །ཆོས་ཐམས་ཅད་ནི། ངོ་བོ་ཉིད་ཀྱི་སྒོ་སྟེ། ངོ་བོ་ཉིད་སྟོང་པ་ཉིད་ཉེ་བར་གཟུང་བས་སོ། །ཞེས་གསུངས་པ་དང༌། ཡབ་དང་སྲས་མཇལ་བའི་མདོ་ལས་ཀྱང༌། ཆོས་འདི་དག་ཐམས་ཅད་ནི་དུས་གསུམ་མཉམ་པ་ཉིད་ཀྱིས་མཉམ་པ་སྟེ། འདས་པའི་དུས་ཀྱི་ཆོས་ཐམས་ཅད་ནི་ངོ་བོ་ཉིད་དང་བྲལ་བའོ། །མ་འོངས་པ་དང་ད་ལྟར་བྱུང་བའི་དུས་ཀྱི་ཆོས་ཐམས་ཅད་ནི་ངོ་བོ་ཉིད་ཀྱིས་སྟོང་པའོ། །ཞེས་གསུངས་པ་དང༌། ཡང་དེ་ཉིད་ལས་གསལ་བར་མཛད་པ་ནི། ཆོས་ཐམས་ཅད་ནི་ངོ་བོ་ཉིད་ཀྱིས་སྟོང་པ་སྟེ། ཆོས་གང་དངོས་པོ་མེད་པ་དེ་ནི་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། དངོས་པོ་ཡོད་པ་མ་ཡིན་པའི་ཕྱིར་འདས་པའོ་ཞེས་རྣམ་པར་འཇོག་པར་མི་ནུས། མ་འོངས་པར་མ་ཡིན། ད་ལྟར་བྱུང་བར་འཇོག་པར་ནུས་པ་མ་ཡིན་ནོ། །ཞེས་བྱ་བ་གསུངས་པ་ཡིན་ནོ། །དེ་བཞིན་དུ་བདེན་པ་གཉིས་ལ་འཇུག་པ་ལས་ཀྱང༌། ཡང་འཇམ་དཔལ་ཡང་དག་པའི་སྦྱོར་བ་གང་ཞིག་ཡིན། འཇམ་དཔལ་གྱིས་སྨྲས་པ། ལྷའི་བུ་དོན་དམ་པ་དང༌། དེ་བཞིན་ཉིད་དང༌། ཆོས་ཀྱི་དབྱིངས་དང༌། སྐྱེ་བ་མེད་པ་གང་དང་མཉམ་པ་མཚམས་མེད་པ་ལྔ་པོའང་དེ་དང་མཉམ་མོ། །ཞེས་བྱ་བ་ལ་སོགས་པ་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཐམས་ཅད་མཉམ་པ་ཉིད་དུ་རྒྱ་ཆེར་བཤད་ནས། སྨྲས་པ། ཡང་འཇམ་དཔལ་དོན་དམ་པའི་བར་གྱི་མཉམ་པ་ཉིད་གང་གིས་རྣམ་པར་བྱང་བ་མཉམ་པ་ཉིད་ཡིན་པ་ཆོས་ཐམས་ཅད་དེ་དང་མཉམ་པ་ཡིན་ནམ། འཇམ་དཔལ་གྱིས་སྨྲས་པ། ལྷའི་བུ་དོན་དམ་པར་ཆོས་ཐམས་ཅད་ནི་མ་སྐྱེས་པའི་མཉམ་པ་ཉིད་དང༌། དོན་དམ་པར་ཆོས་ཐམས་ཅད་ནི་ཤིན་ཏུ་མ་བྱུང་བའི་མཉམ་པ་ཉིད་དང༌། དོན་དམ་པར་ཆོས་ཐམས་ཅད་ནི། དངོས་པོ་མེད་པའི་མཉམ་པ་ཉིད་ཀྱིས་ཆོས་ཐམས་ཅད་མཉམ་པ་ཉིད་ཡིན་ནོ་ཞེས་སོགས་རྒྱ་ཆེར་གསུངས་པ་དང༌། སངས་རྒྱས་ཐམས་ཅད་ཀྱི་ཡུལ་ལ་འཇུག་པ་ཡེ་ཤེས་སྣང་བའི་རྒྱན་ལས་ཀྱང༌། རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། །ཆོས་རྣམས་ཐམས་ཅད་བདེ་བར་གཤེགས་དང་འདྲ། །བྱིས་པའི་བློ་ཅན་མཚན་མར་འཛིན་པ་རྣམས། །འཇིག་རྟེན་དག་ན་མེད་པའི་ཆོས་ལ་སྤྱོད། །ཅེས་གསུངས་པ་དང༌། བཅོམ་ལྡན་འདས་ཡུམ་ཤེས་རབ་ཀྱི་ཕ་རལ་ཏུ་ཕྱིན་པ་ལས་ཀྱང༌། རབ་འབྱོར་གཟུགས་ནི་ངོ་བོ་ཉིད་ཀྱིས་སྟོང་པ་སྟེ། ཞེས་བྱ་བ་ནས་རྣམ་པར་ཤེས་པའི་བར་དུ་ཉེ་བར་བཟུང་སྟེ་སྟོང་པའི་མཚན་ཉིད་ཅན་དུ་གསུངས་པ་དང༌། དཀོན་མཆོག་གི་ཟ་མ་ཏོག་ལས་ཀྱང༌། འཇམ་དཔལ་སངས་རྒྱས་ཀྱི་ཆོས་རྣམས་ཐམས་ཅད་ཀྱང་ཆོས་མ་ཡིན་པ་ཡིན་ནམ། སྨྲས་པ། བཙུན་པ་རབ་འབྱོར་སངས་རྒྱས་ཀྱི་ཆོས་རྣམས་ཀྱི་ཡང་དག་པར་བྱུང་བ་ནི་འགའ་ཡང་མེད་དེ། གང་བྱུང་བ་དེ་ནི་ཆོས་རྣམས་ཀྱི་ངོ་བོ་ཉིད་དོ་ཞེས་བརྗོད་པར་མི་བྱའོ། །དེ་བས་ན་བཅོམ་ལྡན་འདས་ཀྱིས། འདི་ལྟར་ཆོས་ཐམས་ཅད་ནི་ཆོས་མ་ཡིན་པའོ། །ཞེས་གསུངས་པ་ཡིན་ནོ། །དེ་བས་ན་འདི་དག་ཐམས་ཅད་ནི་ཡོངས་སུ་བརྟགས་པའི་ངོ་བོ་ཉིད་ལ་དགོངས་ནས་གསུངས་སོ། །ཞེས་གང་བཤད་པ་དེའང་བདེན་པ་ཉིད་ཡིན་མོད་ཀྱི། ཡོངས་སུ་བརྟགས་པའི་ངོ་བོ་ཉིད་དུ་བརྗོད་པ་ནི་ཚད་མ་དང་འགལ་བ་ཡིན་ཡང༌། བྱིས་པ་རྣམས་ཀྱིས་དེ་ཁོ་ན་ཉིད་དུ་ཉེ་བར་གཟུང་བ་ཡིན་ནོ་ཞེ་ན། དེ་ལྟ་ན་ནི་སྐྱེ་བ་ལ་སོགས་པ་ཉིད་ཡོངས་སུ་བརྟགས་པ་ཡིན་པས་ཚད་མ་དང་འགལ་ཏེ། དེས་ན་མ་སྐྱེས་པ་དེ་ཉིད་དེ་ཁོ་ན་ཉིད་ཡིན་པར་གྲུབ་པ་ཡིན་ནོ། །འདི་ནི་བཅོམ་ལྡན་འདས་ཀྱིས་ཆོས་ཡང་དག་པར་སྡུད་པ་ལས་གསལ་བ་ཁོ་ནར་གསུངས་པ་ཡིན་ཏེ། རིགས་ཀྱི་བུ་སྐྱེ་བ་དང་འགག་པ་ལ་མངོན་པར་ཞེན་པ་ལ་འཇིག་རྟེན་པ་རྣམས་ཞུགས་པ་ཡིན་ཏེ། དེ་ལ་དེ་བཞིན་གཤེགས་པ་ཐུགས་རྗེ་ཆེན་པོས་འཇིག་རྟེན་གྱི་སྐྲག་པའི་གནས་སྤང་བར་བྱ་བའི་ཕྱིར་སྐྱེ་བ་དང་འགག་པར་འགྱུར་རོ་ཞེས་ཐ་སྙད་དུ་གསུངས་པ་ཡིན་གྱི། འདི་ལ་ཆོས་འགའ་ཡང་སྐྱེ་བ་མེད་དོ་ཞེས་གསུངས་པ་ཡིན་ནོ། །དེ་བས་ན་སྐྱེ་བ་མེད་པ་དང་སྟོང་པ་ཉིད་ལ་སོགས་པའི་ཚིག་གིས་བསྟན་པ་གཉིས་སུ་མེད་པ་ཉིད་དེ་དེ་ཁོ་ན་ཉིད་ཡིན་ནོ་ཞེས་བྱ་བར་གནས་སོ། །གང་ཡང་འདུལ་བ་ལ་སོགས་པར་གཉིས་སུ་མེད་པ་འདི་ཅིའི་ཕྱིར་མ་བསྟན་ཞེས་སྨྲ་ན། དེར་ནི་བརྩོན་འགྲུས་ཆུང་བའི་ཕྱིར། །ཞེས་བཤད་པ་ཉིད་ཀྱི་ཕྱིར་ཏེ། དེའང་རང་གི་དོན་མ་ལ་མངོན་པར་བརྩོན་ཞིང་བདེན་པ་བསྟན་པ་ཉིད་ཀྱིས་དོན་བྱེད་ལ། ཆོས་ཐམས་ཅད་བདག་མེད་པའི་ཏིང་ངེ་འཛིན་ལ་ནི་གཡང་ས་དང་འདྲ་བར་བལྟ་བས་གཉིས་སུ་མེད་པ་མ་བསྟན་པ་ཡིན་ཏེ། སྟོན་པ་པོ་རྣམས་ནི་ཐམས་ཅད་ལ་ཐམས་ཅད་སྟོན་པར་མི་མཛད་དེ། ཉེ་བར་བསྟན་པ་དེ་ནི་དགོས་པའི་དབང་དུ་མཛད་པ་ཡིན་པའི་ཕྱིར་རོ། །བྱང་ཆུབ་སེམས་དཔའ་རྣམས་ནི་ཟབ་པ་དང་རྒྱ་ཆེ་བའི་བསམ་པ་ཅན་ཡིན་པའི་ཕྱིར་རྣམ་པ་ཐམས་ཅད་དུ་དགོས་པ་མ་ཡིན་པས་ན་འཕགས་པའི་བདེན་པ་བཞི་སྟོན་པར་མཛད་པའང་དགོས་པ་ཡིན་ནོ། །གལ་ཏེ་འདི་སྐད་ཅེས། སྡུག་བསྔལ་ལ་སོགས་པའི་བདེན་པ་ཉིད་དེ་ཁོ་ན་ཉིད་ཡིན་ལ། དེ་མཐོང་བའང་བརྟུལ་ཞུགས་དང་སྦྱངས་པའི་ཡོན་ཏན་ལ་སོགས་པས་འཐོབ་པར་འགྱུར་བ་ཡིན་པས། སྟོབས་དང་ལྡན་པའི་འབད་པས་བསྒྲུབ་པར་བྱ་བ་ཡིན་ལ། ཡང་གཉིས་སུ་མེད་པའི་ཡེ་ཤེས་འདིའང་དེ་ཁོ་ན་ཉིད་མ་ཡིན་དུ་ཟིན་ཀྱང༌། དེ་ཁོ་ན་ཉིད་དུ་བསྟན་པ་ནི་དེ་ཁོ་ན་ཉིད་ལ་འཇུག་པའི་ཕྱིར་ཡིན་པས། སེམས་ཅན་ཐམས་ཅད་ལ་ཇི་ལྟར་འདོད་པར་བསྒོམ་པར་བྱའོ་ཞེས་ཅིའི་ཕྱིར་མི་འཆད་དོ། །གཉིས་སུ་མེད་པའི་ཡེ་ཤེས་ཀྱི་ཕྱོགས་སུ་ལྷུང་བས་ཅི་ཞིག་བྱ་ཞེས་ཟེར་ན། འདིར་བརྗོད་པར་བྱ་སྟེ། སྟོན་པ་ཉིད་ཀྱིས་ཐེག་ཆེན་དུ། །དེ་སྐད་གསུངས་པས་དེ་དེ་བཞིན། །ཤེས་ཀྱི་དེ་དང་མི་མཐུན་པར། །ཐུབ་གསུངས་མེད་པར་ཇི་ལྟར་ནུས། །འདི་ནི་རང་གི་རྟོག་པས་སྨྲས་པ་མ་ཡིན་ཏེ། གཞན་དུ་ན་སྟོན་པ་ཉིད་ཀྱིས་ལང་ཀར་གཤེགས་པའི་མདོ་ལས། ཏིང་འཛིན་དྲེགས་པས་མྱོས་ནས་ནི། །ཟག་པ་མེད་པའི་དབྱིངས་ན་འཁོད། །ཅེས་གསུངས་པ་དང༌། ཡང་དེ་ཉིད་ལས། བློ་གྲོས་ཆེན་པོ་འདི་ནི་ཉན་ཐོས་ཀྱི་ཐེག་པའི་མངོན་པར་རྟོགས་པའི་རིགས་ཀྱིས་མྱ་ངན་ལས་འདས་པ་མ་ཡིན་པ་ལ་མྱ་ངན་ལས་འདས་པའི་བློ་ཅན་དེ། བློ་གྲོས་ཆེན་པོ་འདི་ལ་ལྟ་བ་ངན་པ་ལས་ལྡོག་པར་བྱ་བའི་ཕྱིར་རྣལ་འབྱོར་དུ་བྱའོ་ཞེས་གསུངས་པ་ཡིན་ནོ། །དེ་ཉིད་ཀྱིས་ན་ལམ་གཞན་གྱིས་ཐར་བར་འགྱུར་བ་མེད་པར་བཅོམ་ལྡན་འདས་ཀྱིས་ཐེག་པ་གཅིག་ཉིད་དུ་གསུངས་པ་ཡིན་ནོ། །དེ་དང་དེར་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྣམས་ལ་ཉན་ཐོས་དང་ལྷན་ཅིག་གནས་པ་དང་ཀུན་ཏུ་སྨྲ་བའི་བསླབ་པ་ལ་སོགས་པ་གཞན་དགག་པ་བསྟན་པ་ཡིན་ལ། བདག་ཅག་རྣམས་ཀྱང་དེ་ལྟར་འཇུག་པ་ཡིན་ནོ། །འདི་ལྟར་གསུང་རབ་གང་ལས་ཀྱང་གཉིས་སུ་མེད་པའི་ཡེ་ཤེས་ཉིད་བདེན་པའི་ཡེ་ཤེས་ཐོབ་པའི་ཐབས་ཡིན་པར་མ་བསྟན་ན། ཇི་ལྟར་ན་ཕྱིན་ཅི་ལོག་ཏུ་འཇུག་པར་བྱ། སྔོན་གྱི་མཁས་པ་རྣམས་ཀྱིས་ཀྱང་གཅིག་དང་དུ་མ་ཉིད་དུ་མི་འཐད་པས་དངོས་པོ་མེད་པ་ཡིན་པར་རིག་པའི་སྟོབས་ཉིད་ཀྱིས་བསྟན་ལ། བཅོམ་ལྡན་འདས་ཀྱིས་ཀྱང་ལང་ཀར་གཤེགས་པ་ལས། ཇི་ལྟར་མེ་ལོང་དག་ལས་གཟུགས། །གཅིག་དང་དུ་མ་རྣམ་སྤངས་པར། །སྣང་ཡང་དེ་ན་ཡོད་མ་ཡིན། །དེ་བཞིན་དངོས་པོའི་དངོས་ཉིད་དོ། །ཞེས་གསུངས་པ་དང༌། ཡང༌། བློ་ཡིས་རྣམ་པར་བརྟགས་ན་ནི། །ངོ་བོ་ཉིད་ནི་དམིགས་སུ་མེད། །དེ་ཕྱིར་དེ་དག་བརྗོད་མེད་དང༌། །དངོས་པོ་མེད་པར་བསྟན་པ་ཡིན། །ཞེས་གསུངས་པ་ཡིན་ནོ། །ལུང་དང་རིག་པས་གང་གྲུབ་པ། །དེ་སྤངས་ལུང་མེད་དེ་ཉིད་གཞན། །ཚད་མ་མེད་པར་མཁས་པ་དག །ཁས་འཆེས་པར་ཡང་ཇི་ལྟར་བྱེད། །ཇི་ལྟར་གཉིས་སུ་མེད་པ་ཉིད་ལ་སྐྱེ་བ་མེད་པ་དང༌། དངོས་པོ་མེད་པ་དང༌། སྟོང་པ་ཉིད་ལ་སོགས་པའི་ཚིག་གིས་བཤད་ཀྱི། གཅིག་དང་དུ་མ་བསྟན་པ་ལ་སོགས་པས་དེ་མི་འཇལ་ལོ། །དེ་ལྟར་དོན་དམ་པ་ནི་སྒྲོན་མ་ཉིད་དུ་ངེས་པར་བཤད་པས་ན་དེ་ཉིད་ལས་ངེས་པར་གཟུང་བར་བྱའོ། །དེ་བས་ན་འདི་ལྟར་གཉིས་སུ་མེད་པ་ཉིད་གཅིག་པུ་དེ་ཁོ་ན་ཉིད་ཡིན་ནོ་ཞེས་བྱ་བར་གནས་སོ། །ཡང་བཤད་པ། བརྟུལ་ཞུགས་དང་སྦྱངས་པའི་ཡོན་ཏན་ལ་སོགས་པས་ཐོབ་པའི་བདེན་པའི་ཡེ་ཤེས་དང་གཉིས་སུ་མེད་པའི་ཡེ་ཤེས་ཀྱང་སེམས་ཅན་ཐམས་ཅད་ཀྱིས་ཇི་ལྟར་འདོད་པར་བསྒོམ་པར་བྱ་བ་ཡིན་ནོ། །ཞེས་གང་སྨྲས་པ་དེ་ནི་ཐེག་པ་ཆེན་པོ་ལ་སྨོད་པའི་ཚིག་ཡིན་པས་མི་ཤེས་པ་འབའ་ཞིག་གསལ་བར་སྟོན་པ་ཡིན་གྱི། རང་གི་གཞུང་འཛུགས་པར་ནུས་པ་ནི་མ་ཡིན་ཏེ། གང་དུ་གདུང་བ་ཉེ་བར་བསྟེན་པ་དེ་ཉིད་དུ་ཕྱིན་ཅི་མ་ལོག་པ་ཉིད་ཡིན་ལ། ཕྱི་རོལ་པ་རྣམས་ལའང་མེ་ལྔ་བསྟེན་པ་ལ་སོགས་པའི་དཀའ་ཐུབ་ཆེས་ལྷག་པ་ཡོད་མོད་ཀྱི། དེ་ལ་ནི་ཕྱིན་ཅི་མ་ལོག་པའི་ཡེ་ཤེས་ཀྱི་གཏམ་ཙམ་ཡང་མེད་དོ། །བཅོམ་ལྡན་འདས་ཀྱིས་ཀྱང་དེའི་རིགས་ཅན་རྣམས་ལ་འཁོར་བ་ལ་རྒྱབ་ཀྱིས་ཕྱོགས་པའི་ཐབས་སུ་དེ་ལ་བརྟུལ་ཞུགས་ལ་སོགས་པ་སྟོན་པར་མཛད་དེ། མཁས་པ་ཚུལ་ཁྲིམས་ལ་གནས་ཏེ། །སེམས་དང་ཤེས་རབ་བསྒོམ་པར་བྱ། །ཞེས་བྱ་བ་ལ་སོགས་པ་གསུངས་པ་ཡིན་གྱི། བྱང་ཆུབ་སེམས་དཔའ་རྣམས་ཀྱིས་ནི་འདོད་ཆགས་དང་བྲལ་བར་གོ་འཕང་གི་མཆོག་ཐོབ་པའི་བསྒོམ་མ་ཡིན་ཏེ། ཐུགས་རྗེ་ཆེན་པོ་དང་ལྡན་པ་ཡིན་པའི་ཕྱིར་རོ། །འདི་ནི་དེ་རྣམས་ཀྱི་འགྲོ་བ་ལ་རང་བཞིན་གྱིས་བརྩེ་བ་ཡིན་ཏེ། གང་སྲོག་ཆགས་གཅིག་ཅིག་སྡུག་བསྔལ་བར་མཐོང་བ་ནའང་ཅི་ནས་ཀྱང་མི་འདོར་བར་སེམས་པ་ཡིན་པས། ཡུལ་གཅིག་ལ་ཆགས་པའང་འཁོར་བར་གནས་པའི་རྒྱུ་ཡིན་ན། འགྲོ་བ་མ་ལུས་པ་ཡུལ་དུ་གྱུར་པ་དེ་འཁོར་བ་ལ་རྒྱབ་ཀྱིས་ཕྱོགས་པར་ཇི་ལྟར་འགྱུར། དེའང༌། གང་ཞིག་སྲོག་དང་བུ་དང་དེ་བཞིན་ས་དང་ཆུང་མ་ནོར། །ཕོངས་པ་རྣམས་ཀྱི་དོན་དུ་རྩ་བཞིན་ལེགས་པར་གཏོང་བྱེད་ཅིང༌། །ས་གསུམ་གདོན་པར་བྱ་ཕྱིར་གོ་བགོས་སེམས་ཅན་དམ་པ་ནི། །དེ་ལས་ལྷག་པའི་ཆགས་ལ་བསྟེན་པ་ས་སྟེང་གཞན་སུ་ཡོད། །ཅེས་བཤད་པ་ཡིན་ནོ། །དེ་བས་ན་སྲིད་པ་གསུམ་གྱི་དགོས་པའི་ཐབས་ལ་གཞོལ་བ་རྣམས་ནི་རང་གི་དོན་ཙམ་དོན་དུ་གཉེར་བ་མ་ཡིན་པས་ན། དེ་ལ་བཅོམ་ལྡན་འདས་ཀྱིས་འདོད་ཆགས་དང་བྲལ་བའི་ལམ་རྗེས་སུ་གནང་བ་མ་ཡིན་ནོ། །གལ་ཏེ་དེ་ལྟར་ཡིན་ན་ནི་བག་ཆགས་དང་བཅས་པའི་ཉེས་པ་མ་ལུས་པ་དང་བྲལ་ཞིང་རྣམ་པར་དག་པའི་བྱང་ཆུབ་ཀྱི་ཡེ་ཤེས་ཕུན་སུམ་ཚོགས་པ་མཐའ་ཡས་པའི་གནས་དེ་བྱང་ཆུབ་སེམས་དཔའ་འདིས་ཇི་ལྟར་འཐོབ་པར་འགྱུར། འདོད་ཆགས་ལ་སོགས་པ་ནི་ཁ་ན་མ་ཐོ་བ་མེད་པའི་ཡོན་ཏན་གྱི་གནས་མ་ཡིན་པའི་ཕྱིར་རོ་ཞེ་ན། དེ་བརྗོད་པར་བྱ་སྟེ། ཇི་ལྟར་དེ་ཡི་ཁམས་གསུམ་པར། །ཆགས་པ་ལམ་ཤེས་ཉིད་ཡིན་ལྟར། །དེ་བཞིན་དེ་ཡང་བློ་ལྡན་གྱིས། །གོ་འཕང་མཆོག་ཐོབ་ཐབས་ཡིན་ནོ། །ཕ་རོལ་ཕྱིན་པ་ལ་སྤྱོད་པའི་བྱང་ཆུབ་སེམས་དཔའ་རྣམས་ནི་ཐ་མལ་པའི་བརྟུལ་ཞུགས་དང་སྦྱངས་པའི་ཡོན་ཏན་ལ་སོགས་པ་ཡིད་ལ་བྱེད་པའི་བསམ་པས་མི་འཇུག་གི །དེའི་ཡིད་ལ་མངོན་པར་འདོད་པའི་བརྟུལ་ཞུགས་ཀྱི་མཆོག་ནི་གཅིག་ཁོ་ན་ཡིན་ཏེ། འདི་ལྟ་སྟེ། སྙིང་རྗེ་ཆེན་པོའོ། །བརྟུལ་ཞུགས་ཆེན་པོ་དེ་སྤྱོད་པའི་བྱང་ཆུབ་སེམས་དཔའ་ནི་བྱ་བ་རྣམས་ལ་ངེས་པ་ཡོད་པ་མ་ཡིན་ཏེ། ཇི་ལྟ་ཇི་ལྟར་དེ་གཞན་གྱི་དོན་གྱི་ཚོགས་ཕུན་སུམ་ཚོགས་པར་འགྱུར་བ་དེ་ལྟ་དེ་ལྟར་བྱ་བ་རྣམས་ལ་འཇུག་པར་འགྱུར་རོ། །བྱང་ཆུབ་སེམས་དཔའ་རྣམས་ནི་ཀུན་ཏུ་ཆགས་པས་ངན་འགྲོར་འགྲོ་བའི་བུད་མེད་བཏང་སྙོམས་སུ་གཞག་སྟེ། སོ་སོར་ཐར་པའི་སྡོམ་པ་ལ་སོགས་པ་ལ་ལྟོས་པར་མི་བྱེད་ཀྱི། གང་དེ་རྣམས་ཀྱི་བླ་ན་མེད་པའི་གོ་འཕང་ཐོབ་པའི་སྤྱོད་པ་གང་ཡིན་པ་འདི་ཉིད་དེ་རྣམས་ཀྱི་ཚངས་པར་སྤྱོད་པ་ཡིན་ནོ། །དེ་བས་ན་དེ་རྣམས་ནི་ཕྱིན་ཅི་མ་ལོག་པའི་ལམ་སྟོན་ཅིང་སྨད་པའི་བྱ་བ་བ་གླང་དང་ཁྱིའི་བརྟུལ་ཞུགས་ལ་སོགས་པ་ལའང་འཇུག་པ་ཡིན་ཞིང༌། ངན་འགྲོ་ཐམས་ཅད་དུའང་ངང་པའི་རྒྱལ་པོ་མཚོ་ནང་དུ་ཞུགས་པ་བཞིན་དུ་འཁོར་བར་འཇུག་པ་ཡིན་ནོ། །མང་དུ་བཤད་པས་ཅི་ཞིག་བྱ་སྟེ། དེ་ཇི་ལྟ་ཇི་ལྟར་སེམས་ཅན་མ་ལུས་པ་ཡོངས་སུ་སྐྱོབ་པའི་ཐབས་སུ་གྱུར་པའི་སྙིང་རྗེ་ཆེན་པོའི་བརྟུལ་ཞུགས་ལ་སྤྱོད་ཅིང༌། གང་གི་རིམ་གྱིས་བསོད་ནམས་དང་ཡེ་ཤེས་ཀྱི་ཚོགས་དྲི་མ་མེད་པས་མ་ལུས་པར་ཚིམ་པར་བྱས་ཏེ། འགྲོ་བ་མ་ལུས་པའི་དགོས་པ་ཅིག་ཅར་དུ་བྱེད་པར་ནུས་པའི་ཀུན་ཏུ་བཟང་པོ་ཉིད་ཀྱི་བདེ་བར་གཤེགས་པའི་གོ་འཕང་བླ་ན་མེད་པར་ཡང་གཞན་གྱི་དགོས་པ་བྱེད་པ་ཉིད་ཀྱི་ཕྱིར་འགྲོ་བར་འགྱུར་གྱི། དེ་རྣམས་སངས་རྒྱས་སུ་གྱུར་ནས་ཀྱང་རང་གི་དགོས་པ་བྱེ་བ་ལ་མངོན་པར་ཞེན་པའི་དགོངས་པ་སྔོན་དུ་འགྲོ་བས་འཇུག་པ་ནི་མ་ཡིན་ནོ། །འདིར་དཔེ་བསྟན་པ་ནི། ཇི་ལྟར་བྱང་ཆུབ་སེམས་དཔའ་ཆོས་འཕགས་ཀྱིས་བྱང་ཆུབ་སེམས་དཔའ་རྣམས་ལ་འདོད་ཆགས་ལ་རྒྱབ་ཀྱིས་ཕྱོགས་པར་མི་སྟོན་པ་དང༌། རྗེ་བཙུན་རིན་ཆེན་སྒྲོན་མ་ལས། བྱང་ཆུབ་སེམས་དཔའ་རྣམས་ནི་ཇི་ལྟར་ཡང་ངེས་པར་ལ་མི་འཇུག་སྟེ། འདི་ནི་སེམས་དཔའ་ཆེན་པོ་རྣམས་ཀྱི་ལམ་ཤེས་པ་ཡིན་ཏེ། གང་འདོད་ཆགས་ལ་སོགས་པ་ལ་རྒྱབ་ཀྱིས་ཕྱོགས་པར་ཡང་འདོད་པར་མི་བྱེད་པར་བླ་ན་མེད་པའི་གོ་འཕང་བསྒྲུབ་བོ་ཞེས་གསུངས་པས། འདོད་ཆགས་ལ་སོགས་པ་ཉིད་མངོན་པར་བྱང་ཆུབ་པའི་དགོས་པའི་རྐྱེན་དུ་གྱུར་པ་ཡིན་ནོ། །ཉོན་མོངས་པ་མ་སྤངས་པ་རྣམས་ཇི་ལྟར་ན་མངོན་པར་བྱང་ཆུབ་པར་འགྱུར་ཞེས་རྟོག་ན། ཉོན་མོངས་པ་དེ་དག་ནི་གང་ཡིན། ཅི་ཞིག་སྤང་བར་བྱ་བ་དེ་མ་མཐོང་སྟེ། ཉོན་མོངས་པ་རྣམས་སམ། དེ་སྤང་བ་དེ་ཁོ་ན་ཉིད་མ་ཡིན་པ་ནི་མེད་དེ། ཆོས་ཐམས་ཅད་གདོད་མ་ནས་མ་སྐྱེས་པའི་ཕྱིར་རོ། །རིམ་པ་འདིས་ནི་ཅི་མ་ལུས་པར་ཕུན་སུམ་ཚོགས་པའི་གནས་འཐོབ་པར་འགྱུར་རམ། མི་འགྱུར་བ་ཞེས་དཔྱད་པར་བྱ་སྟེ། གཞན་དུ་ན་གལ་ཏེ་འདོད་ཆགས་མ་སྤངས་པར་གྱུར་ཀྱང་ཀུན་ཏུ་བཟང་པོ་གང་ཡིན་པ་དེ་འདིར་འགྱུར་ན། དེ་སྤངས་པས་ཅི་ཞིག་བྱ། ཡང་འདིར་ཁྱེད་ལ་འདོད་ཆགས་སྤང་བ་བསྟན་དུ་ཟིན་ཀྱང་ཅིའི་ཕྱིར་རྟོགས་པར་མ་གྱུར། དེའང་འདི་ལྟར་བདག་ཏུ་མངོན་པར་ཞེན་པ་སྔོན་དུ་འགྲོ་བས་རང་དང་གཞན་དུ་རྣམ་པར་ཕྱེ་བའི་ཡུལ་རྣམས་ལ་ཀུན་ཏུ་ཞེན་པ་ལ་སོགས་པ་ནི་འདོད་ཆགས་ལ་སོགས་པ་རྣམས་ཡིན་ལ། གང་ཡང་བདག་ཏུ་འཛིན་པ་རྩ་བ་ནས་བཏོན་པ་རྣམས་ལ་ནི་བདག་དང་གཞན་གྱི་རྣམ་པར་དབྱེ་བ་ཡོད་པ་མ་ཡིན་ཏེ། དེ་རྣམས་ནི་ཆོས་ཐམས་ཅད་ངོ་བོ་ཉིད་མཉམ་པ་ཉིད་ཀྱིས་བསམ་པས་ཡོངས་སུ་མྱ་ངན་ལས་འདས་པ་ཉིད་དུ་འཇིག་རྟེན་ན་རྣམ་པར་གནས་ཏེ། འདོད་པར་བྱ་བ་དང་མི་མཐུན་པའི་ཡུལ་དུ་སྒྲོ་འདོགས་པ་མེད་པ་ཡིན་ན། ཅིའི་ཕྱིར་ཕྱིན་ཅི་ལོག་ལས་བྱུང་བའི་འདོད་ཆགས་ལ་སོགས་པ་འབྱུང་བར་འགྱུར། ཡང་སྨྲས་པ། གང་ཞིག་ཉེས་པ་མ་ལུས་སྐྱེད་བྱེད་འཇིག་ཚོགས་ལྟ་བའི་བུད་ཤིང་ངེས་སྲེག་ཅིང༌། །བདག་གཞན་རབ་དབྱེའི་ཡུལ་རྣམས་རྩ་ནས་འབྱིན་པ་དེ་ནི་ཉེས་པ་བསྐྱེད་མ་ཡིན། །ཉེས་མེད་ཟིན་ཀྱང་རིགས་ལྟར་སྙིང་རྗེས་སྒྱུ་མའི་སྐྱེས་བུ་ལྟ་བུར་ལས་རྣམས་ལ། །བློ་བཟང་སྔོན་གྱི་སྨོན་ལམ་ཉིད་ཀྱིས་འཁོར་ལོ་འཁོར་བའི་ཤུགས་བཞིན་སྦྱོར་བར་འགྱུར། །གལ་ཏེ་དེ་ལྟ་ན་ནི་སྨོན་ལམ་དང་སྙིང་རྗེའི་ཤུགས་ཟད་ནས་ཕུན་སུམ་ཚོགས་པ་མཐའ་ཡས་པའི་ཀུན་ཏུ་བཟང་པོ་ཉིད་ཟད་པས། ཤིན་ཏུ་རྣམ་པར་དག་པ་མ་ཡིན་པར་འཁོར་ལོའི་དཔེ་ཉིད་ཀྱིས་འགྱུར་ཏེ། དཔེར་ན་རྫ་མཁན་གྱིས་འདུས་བྱས་པའི་འཕེན་པའི་ཤུགས་ཟད་པ་དང་འཁོར་ལོ་འཁོར་བ་སྡོད་པར་འགྱུར་ཏེ། འདིའང་དེ་དང་འདྲ་བར་འགྱུར་རོ་ཞེ་ན། ཅིའི་ཕྱིར། དཔེའི་ཆོས་བསྟན་པ་ཐམས་ཅད་ནི་དཔེ་བསྟན་པའི་རྗེས་སུ་འགྲོ་བ་མ་ཡིན་ཏེ། ཆོས་འགའ་ཞིག་གིས་དཔེ་དང་དཔེར་བསྟན་པ་མཉམ་གྱི། ཐམས་ཅད་ཀྱིས་བདག་ཉིད་ཀྱིས་ནི་མ་ཡིན་ནོ། །དེའང་སྡེར་མོ་དང་མཆེ་བ་ལ་སོགས་པ་སེང་གེའི་ཡན་ལག་མ་ལུས་པ་དང་ལྡན་པས་སྐྱེས་བུ་སེང་གེ་ཞེས་སྨྲ་བ་མ་ཡིན་གྱི། འོན་ཀྱང་དཔའ་བ་ལ་སོགས་པ་འགའ་ཞིག་ལས་དེ་སྐད་ཅེས་བཏགས་པ་ཡིན་ནོ། །འདིའང་ཇི་ལྟར་རྫ་མཁན་གྱིས་འབད་པ་མེད་པར་ཡང་འཁོར་ལོ་འཁོར་བ་དེ་བཞིན་དུ། དམིགས་པ་མེད་པའི་གནས་སྐབས་སུའང་སྙིང་རྗེས་དམིགས་པ་དང་བཅས་པས་བྱ་བའི་དོན་རྫོགས་པར་འགྱུར་བས་ན་དཔེ་དེ་ཙམ་གྱི་སྒོ་ནས་བསྟན་པ་ཡིན་ནོ། །དེའང༌། དེ་ཡི་བྱིན་རླབས་ཙམ་གྱིས་ནི། །སྐྱེས་བུས་ཡིད་བཞིན་ནོར་བུ་ལྟར། །རྩིག་སོགས་ལས་ཀྱང་ཆོས་སྟོན་པ། །ཅི་འདོད་པར་ནི་འབྱུང་བར་འགྱུར། །ཞེས་གང་བཤད་པའོ། །ཡང་ཀུན་ཏུ་བཟང་པོ་ཉིད་ཇི་ལྟར་ན་རྟག་པ་ཡིན་པའི་ཕྱིར་རྒྱུའི་ཁྱད་པར་འདིར་བརྗོད་དགོས་སོ་ཞེ་ན། དེ་བཤད་པར་བྱ་སྟེ། བེམས་པོར་བེམས་པོ་མིན་བརྟེན་པས། །འདུས་བྱས་ཁྱད་པར་ཉིད་ཡོད་དེ། །ཕྱིན་ལོག་ཕྱིན་ཅི་མ་ལོག་པའི། །ཡུལ་དུ་གྱུར་ཕྱིར་ཟད་མ་ཟད། །ལུས་ཀྱིས་གར་ལ་སོགས་པ་མངོན་པར་འདུས་བྱས་པར་གོམས་པ་ནི་བསླབ་པ་རྒྱུན་ཆད་པས་ན་ཤིན་ཏུ་ཡུན་རིང་པོར་རྗེས་སུ་འབྲེང་བར་མ་མཐོང་གི །ཡིད་ནི་དེའི་དོན་ཁོང་དུ་ཆུད་པའི་ཡུལ་ལ་དུས་ལྷག་པར་རྗེས་སུ་འབྲང་བ་ཡིན་ཏེ། དེ་བས་ན་བེམས་པོ་དང་བེམས་པོ་མ་ཡིན་པ་ལ་བརྟེན་ནས་འདུས་བྱས་པ་ལ་ཁྱད་པར་ཡོད་དེ། འདུས་བྱས་པ་ལ་ཁྱད་པར་མེད་པ་མ་ཡིན་མོད་ཀྱི། འོན་ཀྱང་བེམས་པོ་མ་ཡིན་པ་ལ་བརྟེན་པའི་འདུ་བྱེད་ཀྱང་ཤིན་ཏུ་གནས་པ་མ་ཡིན་ཏེ། ཤིན་ཏུ་རྒྱུན་མི་འཆད་པ་ནི་སྤང་བར་བྱའོ་ཞེ་ན། དེ་ཕྱིན་ཅི་མ་ལོག་པའི་ཡུལ་ཡིན་པའི་ཕྱིར་སྤང་བར་བྱ་བ་མ་ཡིན་ཏེ། དེའང་ཇི་སྲིད་ཕྱིན་ཅི་མ་ལོག་པར་མ་རྟོགས་པ་དེ་སྲིད་ཀྱི་བར་དུ་ཐག་པ་ལ་སྦྲུལ་གྱི་བློ་སྐྱེའི། དེ་དང་བྲལ་བས་ནི་ཐག་པ་དེ་ཉིད་དུ་ཡང་དག་པའི་ཡུལ་མངོན་པར་འདུས་བྱས་པ་ལ་གནས་ཀྱི། སླར་ཡང་ཕྱིན་ཅི་ལོག་ལ་འཇུག་པར་ནི་མི་འགྱུར་རོ། །བརྗེད་པ་ཉིད་ལས་འགྱུར་རོ་ཞེ་ན། བརྗེད་པ་ཉིད་རེ་ཞིག་ཇི་ལྟ་བུ་ཞིག་ཡིན། གོམས་པའི་རྒྱུན་ཆད་པ་ཡིན་ནོ་ཞེ་ན། དེ་ནི་རིགས་པར་སྨྲས་པ་ཡིན་ཏེ། གོམས་པའི་རྒྱུན་ཆད་པ་ལས་ནི་བརྗེད་པ་ཡིན་ལ། བརྗེད་པ་ལས་ནི་ཕྱིན་ཅི་ལོག་ལ་འཇུག་པར་འགྱུར་རོ། །སེམས་དཔའ་ཆེན་པོ་གང་ཡིན་པའི་སྨོན་ལམ་གྱི་སེམས་ལས་དེ་ཁོ་ན་ཉིད་ལ་རབ་ཏུ་གནས་པས་སེམས་ཅན་མ་ལུས་པ་ལ་དམིགས་པའི་སྙིང་རྗེ་ཆེན་པོ་ལ་གོམས་པ་ནི་རྒྱུན་རྣམ་པར་ཆད་པ་མེད་པ། དེ་ལ་བརྗེད་པ་དང་ཕྱིན་ཅི་ལོག་པའང་ཡོད་པ་མ་ཡིན་ནོ། །དེ་ལྟར་མཆོག་ཏུ་གྱུར་པའི་དེ་ཁོ་ན་ཉིད་ཀྱི་རྗེས་སུ་འགྲོ་བའི་གཞན་གྱི་དོན་བྱེད་པའི་བག་ཆགས་རྒྱུན་མི་འཆད་པར་གྲུབ་པ་ཡིན་པས། དོན་ཐམས་ཅད་ཕུན་སུམ་ཚོགས་པའི་ཐམས་ཅད་མཁྱེན་པ་ཉིད་དུ་རིགས་པ་ཁོ་ན་ཡིན་ནོ། །ཤིན་ཏུ་སྤྲོས་པས་ཆོག་གོ །དེ་བས་ན་འདི་ནི་ངོ་མཚར་དུ་གྱུར་པ་ཡིན་ཏེ། སེམས་ཅན་རྣམས་ཀྱི་སྤྱོད་པ་དང་ལམ་ཤེས་པས། ཡོངས་སུ་དག་ནས། གང་སེམས་ཅན་མ་ལུས་པའི་འཁོར་བ་ལ་ཀུན་ཏུ་ཆགས་པའི་སེམས་ལས་ཀྱང་བརྒལ་ཏེ། འཁོར་བའི་རྒྱ་མཚོ་ལས་འགྲོ་བ་སྒྲོལ་བར་བྱ་བ་ནི་ཐབས་ལ་མཁས་པ་བསམ་གྱིས་མི་ཁྱབ་པ་ཡིན་ནོ། །དྲིས་པ། ཚངས་པའི་ལྟ་བ་ལའང་གཉིས་སུ་མེད་པ་འདི་འཆད་ལ། ཚངས་པའི་དེ་ཁོ་ན་ཉིད་དང༌། ཡང་དག་པར་རིག་པའི་དེ་ཁོ་ན་ཉིད་ཅེས་བྱ་བར་མིང་ཙམ་གྱིས་ཁྱད་པར་དུ་ཕྱེ་བ་ནི་རིགས་པ་མ་ཡིན་ཏེ། གཉིས་སུ་མེད་པར་ཁས་འཆེས་པར་མཉམ་པའི་ཕྱིར་རོ། །དེ་བས་ན་མུ་སྟེགས་པའི་ལྟ་བ་ཉིད་དང་འདིའི་དོན་རྟོགས་པ་གཅིག་པ་ཉིད་ཡིན་པའི་ཕྱིར་ཐེག་པ་ཆེན་པོའི་གཞུང་རྒྱས་པ་ནི་དོན་མེད་པ་ཡིན་ནོ་ཞེ་ན། དེ་ནི་ཁྱེད་ལྟ་བུའི་བདག་ཉིད་དགྲ་བཅོམ་པ་རྣམས་ལ་ཁྱད་པར་དུ་མེད་པས་དོན་མེད་པ་ནི་བདེན་མོད་ཀྱི། ཉན་ཐོས་ཀྱི་ཐེག་པའམ། མུ་སྟེགས་ཀྱི་ཚུལ་ལས་ཐེག་པ་ཆེན་པོའི་ཁྱད་པར་གང་ཡིན་པ་དེ་བརྗོད་པར་བྱའོ། །སྨོན་ལམ་དང་ནི་འཇུག་པ་དང༌། །དེ་བཞིན་ཟབ་དང་རྒྱ་ཆེ་ཉིད། །མི་ལྡོག་འབྲས་བུ་ཐོབ་པས་ཀྱང༌། །ཐེག་པ་ཆེན་པོ་ཁྱད་པར་འཕགས། །སྨོན་ལམ་ལ་སོགས་པ་འདི་དག་ཀྱང་གོང་ནས་གོང་དུ་རྒྱུར་གྱུར་པས་བླ་ན་མེད་པའི་བདེ་བར་གཤེགས་པའི་གོ་འཕང་འཐོབ་པར་འགྱུར་རོ་ཞེས་བྱ་བ་ནི་ཐེག་པ་ཆེན་པོའི་དོན་ཡིན་ལ། དོན་འདི་ནི་གཞན་གང་དུའང་མ་ཐོས་ན། ཅིའི་ཕྱིར་ཐེག་པ་ཆེན་པོའི་གཞུང་རྒྱས་པ་ལ་དོན་མེད་པ་ཡིན། དེ་ལ་དང་པོ་དེའི་རིགས་དང་ལྡན་པ་རྣམས་ནི་སྨོན་ལམ་བླ་ན་མེད་པ་དེ་ལྟ་བུ་གང་ཡིན་པ་དེ་འདི་ཉིད་ཀྱིས་མངོན་པར་རྫོགས་པར་སངས་རྒྱས་པ་ལྟར། ལྷ་དང་ལྷ་མ་ཡིན་རྣམས་ཀྱིས་མཆོད་པ་དང༌། དང་པོ་སེམས་བསྐྱེད་པ་ཉིད་ན་བདག་ཉིད་ཆེན་པོ་དེ་རྣམས་མཐའ་ཡས་པ་ལ་བར་ཆད་མེད་པར་འཇུག་ཅིང༌། བདེ་བར་གཤེགས་པ་མ་ལུས་པའི་ཡོན་ཏན་གྱི་ས་བོན་དུ་གྱུར་པ་དེ་ལྟ་བུ་ཡང་དག་པར་རྫོགས་པའི་བྱང་ཆུབ་ཐོབ་པ་བཞིན་དུ། ལྷའི་རྒྱལ་པོ་ལ་སོགས་པ་ཐམས་ཅད་ཀྱིས་མཆོད་པ་དང༌། བདེ་བར་གཤེགས་པ་རྣམས་ཀྱིས་ཀྱང་སྤྱན་རས་ཀྱིས་འཚོ་བ་དང༌། བྱང་ཆུབ་སེམས་དཔའ་རྣམས་ཀྱང་མངོན་པར་དགའ་བར་འགྱུར་བ་ཡིན་ཏེ། རྒྱ་ཆེར་བཤད་པས་ཅི་ཞིག་བྱ་སྟེ། བླ་ན་མེད་པ་ཐོབ་པའི་ཐབས་ལ་རབ་ཏུ་གནས་པ་ཉིད་ཀྱིས་སངས་རྒྱས་འབྱུང་བ་དང་འདྲ་བར་བྱང་ཆུབ་ཏུ་སེམས་བསྐྱེད་པ་ནི་འགྲོ་བ་རྣམས་དབུགས་འབྱིན་པར་འགྱུར་བའི་རྒྱུ་ཡིན་ཏེ། དེ་ཇི་ལྟར་འཇམ་དཔལ་གྱིས་སྨོན་ལམ་ལས། འཁོར་བར་ཐ་མ་མེད་པ་ཡི། །སྔོན་གྱི་ཐ་མ་ཇི་སྲིད་པ། །དེ་སྲིད་སེམས་ཅན་ཕན་དོན་དུ། །སྤྱོད་པ་དཔག་ཡས་སྤྱད་པར་བགྱི། །ཞེས་བྱ་བ་ལྟ་བུ་དང༌། རྗེ་བཙུན་རིན་ཆེན་སྒྲོན་མ་ལས་ཀྱང༌། བྱང་ཆུབ་སེམས་དཔའ་སེམས་དང་པོ་བསྐྱེད་པའི་གནས་སྐབས་སུ་འདི་དག་གསལ་བར་བསྟན་པ་དང༌། བཟང་པོ་སྤྱོད་པ་ལ་སོགས་པར་ཡང་བཤད་པ་ཡིན་ཏེ། འདི་དག་ནི་རེ་ཞིག་ཐེག་པ་ཆེན་པོ་ལ་ཞུགས་པའི་བདག་ཉིད་ཆེན་པོ་རྣམས་ཀྱི་སྨོན་ལམ་གྱི་ཁྱད་པར་ཡིན་ནོ། །བདག་གི་ལུས་དང་ལོངས་སྤྱོད་དང༌། །དགེ་བ་དུས་གསུམ་བསྐྱེད་པ་རྣམས། །སེམས་ཅན་ཀུན་ལ་གཏང་བ་དང༌། །དེ་བསྲུང་དག་པ་སྤེལ་བའོ། །ཞེས་བཤད་པས། བྱང་ཆུབ་སེམས་དཔའ་རྣམས་ཀྱི་འཇུག་པའང་འདི་ཡིན་ཏེ། སེམས་ཅན་ཐམས་ཅད་ལ་བདག་ཉིད་ཀྱིས་དངོས་པོ་རྣམས་སྦྱིན་པ་དང༌། བྱིན་ནས་ཀྱང་བསྲུང་བ་གང་ཡིན་པའོ། །ཇི་ལྟར་ན་བྱིན་པ་བསྲུང་བར་བྱ་ཞེ་ན། དེ་བརྗོད་པར་བྱ་སྟེ། སེམས་ཅན་མ་ལུས་པས་ཡོངས་སུ་ལོངས་སྤྱོད་པའི་དོན་ཉིད་དུ་བདག་ཉིད་ཀྱིས་དངོས་པོ་ཐམས་ཅད་བྱིན་ལ། དེའང་གང་གི་ཚེ་ཅི་ཞིག་ལྟར་བཏང་བས་སེམས་ཅན་ཐམས་ཅད་ཀྱིས་ཉེ་བར་ལོངས་སྤྱོད་པར་མི་འགྱུར་བས། བྲན་ལྟར་བདག་པོས་ཉེ་བར་ལོངས་སྤྱོད་པའི་དོན་དུ་བདག་ཉིད་ཀྱིས་དངོས་པོ་རྣམས་བསྲུང་བར་བྱེད་པ་ལ་ཉེས་པ་མེད་དོ། །དེའང༌། སེམས་ཅན་རྣམས་ཀྱིས་ལོངས་སྤྱོད་ཕྱིར། །ལུས་ལ་སོགས་པ་སྦྱིན་པར་བྱ། །མ་བསྲུངས་ལོངས་སྤྱོད་ག་ལས་འོང༌། །གང་མི་སྤྱོད་པར་ཅི་ཞིག་སྤྱིན། །དེ་བས་སེམས་ཅན་ལོངས་སྤྱོད་ཕྱིར། །ལུས་ལ་སོགས་པ་བསྲུང་བར་བྱ། །ཞེས་བཤད་པ་ཡིན་ནོ། །དེ་བཞིན་དུ་བསྲུང་བའང་བདག་པོ་ཉིད་ཀྱིས་ཀྱང་དོན་དུ་དག་པར་བྱ་སྟེ། ཚུལ་ཁྲིམས་ལ་སོགས་པ་རྣམ་པར་དག་པའི་བདག་ཉིད་ཀྱིས་དངོས་པོས་སེམས་ཅན་མ་ལུས་པའི་དོན་རྫོགས་པར་འགྱུར་བས་སྦྱང་བར་རིགས་པ་ཡིན་ནོ། །དག་པའང་བདག་པོའི་དོན་ཉིད་དུ་འཕེལ་བར་བྱའོ། །བྲན་ཡང་འཁོར་ལོས་སྒྱུར་བ་ལ་སོགས་པར་སྐྱེ་བར་འགྱུར་བས་བདག་པོ་སེམས་ཅན་རྣམས་ཀྱིས་འདི་དང་ཕ་རོལ་ཀྱི་དོན་དེ་འགྲུབ་པར་རིགས་པ་ཉིད་ཡིན་ནོ། །དེ་བཞིན་དུ་ལོངས་སྤྱད་དང་དུས་གསུམ་དུ་གཏོགས་པའི་དགེ་བའི་རྩ་བ་རྣམས་ཀྱང་གཏང་བ་དང༌། བསྲུང་བ་དང༌། དག་པ་དང༌། འཕེལ་བ་རྣམས་ལ་ཤེས་པར་བྱ་སྟེ། དོན་འདི་ནི་བསླབ་པ་ཀུན་ལས་བཏུས་པར་གསལ་བར་བྱས་པས། འདིར་རྒྱ་ཆེར་མ་སྤྲོས། །འཇུག་པའང་ཐབས་ལ་མཁས་པ་འདི་དང་རྗེས་སུ་མཐུན་པར་འབྲེལ་བ་ཡིན་ནོ། །སེམས་ཅན་ལ་དམིགས་སྙིང་རྗེ་གང༌། །འཇུག་ཚེ་ཆོས་ཉིད་ལ་གནས་པ། །དེ་ནི་དམིགས་མེད་ཉིད་ཐོབ་པས། །ཟབ་ཅིང་རྒྱ་ཆེ་ཉིད་དུ་འགྲོ། །བྱང་ཆུབ་སེམས་དཔའ་ཚངས་པའི་གནས་པ་བཞི་ཡོངས་སུ་རྫོགས་པར་གྱུར་པས་སྡུག་བསྔལ་གསུམ་གྱིས་ཟིན་པའི་སེམས་ཅན་གྱི་ཁམས་ལ་དམིགས་པ་ན། སེམས་ཅན་མ་ལུས་པ་ལ་དམིགས་པའི་སྙིང་རྗེ་ཆེན་པོ་སྟོབས་ཅན་འབྱུང་བར་འགྱུར་ལ། སྙིང་རྗེ་ཆེན་པོ་དེས་སེམས་ཅན་རྣམས་ལ་དམིགས་ནས་སྦྱིན་པ་ལ་སོགས་པ་ལ་འཇུག་པ་ན། ཇི་སྲིད་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པར་མ་གྱུར་པ་དེ་སྲིད་ཀྱི་བར་དུ་ནི་སྦྱིན་པ་ལ་སོགས་པ་ཡོངས་སུ་རྫོགས་པར་མི་འགྱུར་རོ། །དེའི་གནས་སྐབས་སུ་ནི་སྦྱིན་པ་ཆེན་པོ་ལ་སོགས་པ་ཡོངས་སུ་དག་པའི་སྒོ་ནས་དེའང་མི་དམིགས་པའི་སྦྱོར་བས་ཡོངས་སུ་དག་པར་འགྱུར་བས། དེ་ནི་དེའི་ཆོས་ལ་དམིགས་པའི་སྙིང་རྗེ་སྐྱེ་བར་འགྱུར་བ་ཡིན་ནོ། །དེ་ལྟར་ན་བསྐལ་པ་གྲངས་མེད་པ་གསུམ་དུ་ཆོས་ལ་དམིགས་པའི་སྙིང་རྗེ་གོམས་པར་བྱས་པ་ཡོངས་སུ་རྫོགས་པར་གྱུར་པ་ལས་དམིགས་པ་མེད་པའི་སྙིང་རྗེ་ཆེན་པོ་སྐྱེ་བར་འགྱུར་ཏེ། འདི་ནི་དེའི་ཟབ་པ་དང་རྒྱ་ཆེ་བ་ཡིན་པས་ཟབ་པ་དང་རྒྱ་ཆེ་བའི་ཁྱད་པར་རོ། །མཐའ་ཡས་པ་དང་འབར་བ་ཡི། །སྨོན་ལམ་སོགས་ཀྱིས་དེ་ཉིད་དུ། །རོ་གཅིག་ཆོས་དབྱིངས་ཉིད་ཐོབ་ནས། །སླར་ཡང་ལྡོག་པར་ཇི་ལྟར་འགྱུར། །མཐའ་ཡས་པའི་སེམས་ཅན་གྱི་ཁམས་གདོན་པའི་བསམ་པས་མཐའ་ཡས་པའི་སྨོན་ལམ་དང་བརྩོན་འགྲུས་འབར་བས་ཞུགས་པ་ནི། ཇི་ལྟར་གཞོན་ནུ་དོན་ཐམས་ཅད་གྲུབ་པས་རྒྱ་མཚོ་བསྐམ་པའི་ཕྱིར་ཞུགས་པ་དང་འདྲ་སྟེ། དེ་ནི་ཐམས་ཅད་ཟབ་ཅིང་རྒྱ་ཆེ་བའི་རྗེས་སུ་འགྲོ་བ་ཉིད་དུ་སྤྱོད་ལ། དེ་དག་ཉིད་ཤེས་རབ་ཀྱི་ཕ་རོལ་ཏུ་ཕྱིན་པར་བྱིན་གྱིས་བརླབས་པས་མཐའ་ཡས་པའི་བརྩོན་འགྲུས་འབར་བ་དང༌། སྨོན་པ་དང་འཇུག་པ་ལ་སོགས་པས་རྣམ་པར་མི་རྟོག་པའི་ཆོས་ཀྱི་དབྱིངས་ཉིད་རྟོགས་ལ། རྟོགས་ནས་ཕུན་སུམ་ཚོགས་པ་མཐའ་ཡས་པ་ཐོབ་པ་དང༌། སྟོབས་མཐའ་ཡས་པ་དང་ལྡན་པའི་ཕྱིན་ཅི་མ་ལོག་པའི་རྒྱུའི་སྟོབས་ཀྱིས་ན། ལྡོག་པར་འོས་པ་མ་ཡིན་པས་ན་མི་ལྡོག་པའི་རྒྱུའི་ཁྱད་པར་ཡིན་ནོ། །ཀུན་དགའ་མི་ཟད་སྣང་བ་དང༌། །སྣ་ཚོགས་རང་བཞིན་མི་རྟོག་པ། སྙིང་རྗེ་ཆེན་པོའི་རོ་ཡིས་ཁྱབ། །ཆོས་དབྱིངས་བདག་ཉིད་ཅན་འབྲས་བུའོ། །གང་དེའི་མཆོག་ཏུ་དགའ་བའི་ངོ་བོ་ཉིད་ཀྱི་སྣང་བ་ཅན། མི་ཟད་པ་སྣ་ཚོགས་པའི་བདག་ཉིད་ཅན། རྣམ་པར་མི་རྟོག་པ། ཆོས་ཀྱི་དབྱིངས་ཀྱི་རང་གི་ངོ་བོ་ཉིད་དེ་ནི་སྨོན་ལམ་ལ་སོགས་པ་མ་ལུས་པའི་འབྲས་བུ་ཡིན་ནོ། །དེའང་སྙིང་རྗེ་ཆེན་པོའི་ཤུགས་ཀྱི་དབང་གིས་ལྷུན་གྱིས་གྲུབ་ཅིང་རྒྱུན་མི་འཆད་པར་འཇུག་ལ། གཞན་གྱི་བྱ་བ་མ་ལུས་པ་རྗེས་སུ་སྒྲུབ་པའི་བདག་ཉིད་ཅན། མཐའ་ཡས་པའི་བྱང་ཆུབ་ཀྱི་རོས་ཁྱབ་པ། མི་ཟད་པའི་གསེར་གྱི་གཏེར་ལྟ་བུའོ། །གནས་འདི་ནི་ཐམས་ཅད་མཁྱེན་པ། ཐམས་ཅད་ཀྱི་བདག་ཉིད་ཅན། ཐམས་ཅད་ལ་ཕན་པར་མཛད་པ། རྣམ་པར་མི་རྟོག་པ། ཆོས་ཀྱི་དབྱིངས་ཀྱི་ངོ་བོ་ཉིད་ནི་ཇི་སྐད་དུ་བཤད་པའི་རྒྱུ་གཞན་ལས་འབྱུང་བར་ནི་མི་རིགས་ཀྱི། ཕྱིན་ཅི་མ་ལོག་པའི་ཐབས་ཀྱིས་ཞིང་དམ་པ་ལ་གནས་པ་ནི་གཞན་གྱི་དགོས་པའི་དོན་དུ་སྨོན་ལམ་གྱི་ས་བོན་དང་རྗེས་སུ་མཐུན་པར་འཇུག་པའི་འདུས་བྱས་པས་མི་ལྡོག་པའི་ཆོས་ཅན་འགྲོ་བ་ལ་ཕན་པར་བྱེད་པའི་གནས་བདེ་བར་གཤེགས་པའི་གོ་འཕང་དུ་གྱུར་པ་ནི་རིགས་པ་ཉིད་ཡིན་ཏེ། འབྲས་བུ་ནི་རྒྱུ་དང་མཐུན་པ་ཡིན་པའི་ཕྱིར་རོ། །དེ་བས་ན་བླ་ན་མེད་པའི་གོ་འཕང་ཐོབ་པའི་རྒྱུ་སྨོན་ལམ་ལ་སོགས་པ་ནི་ཐེག་པ་ཆེན་པོ་ཉིད་དུ་སྟོན་ན། ཅིའི་ཕྱིར་ཐེག་པ་ཆེན་པོའི་གཞུང་རྒྱས་པ་ལ་དོན་མེད་པ་ཡིན། གང་ཡང༌། འདུ་ཤེས་མེད་པའི་སྦྱོར་བ་དང༌། །ས་བོན་མེད་པའི་ཏིང་ངེ་འཛིན། །ཞེས་བྱ་བ་ལ་སོགས་པའི་མིང་གིས་མུ་སྟེགས་པ་རྣམས་སྟོན་ལ། དེ་ནི་འདུ་ཤེས་མེད་པའི་སྙོམས་པར་འཇུག་པ་ཉིད་ལ་དེ་ལྟར་བཤད་དེ། དེ་ཉིད་ནི་སེམས་ཀྱིས་འཇུག་པའི་འདུ་ཤེས་མ་ལུས་པ་ལས་ལྡོག་པའི་ངོ་བོ་ཉིད་ཡིན་པའི་ཕྱིར་རོ། །དེའང་བསམ་གཏན་བཞི་པའི་ས་ཅན་ཡིན་ལ། བསམ་གཏན་བཞི་པ་ཉིད་ལས་འབྲས་བུ་ཆེ་བའི་ཕྱོགས་གཅིག་ན་འདུ་ཤེས་མེད་པའི་སེམས་ཅན་དུ་སྐྱེ་ལ། འདུ་ཤེས་མེད་པ་ནི་དེའི་འབྲས་བུ་ཡིན་ནོ། །དེ་ཉིད་ཀྱང་ཤིན་ཏུ་རྨོངས་ཤིང་དགེ་བའི་བཤེས་གཉེན་མ་བསྟེན་པས་མྱ་ངན་ལས་འདས་པའི་འདུ་ཤེས་ཀྱིས་སྙོམས་པར་འཇུག་པ་ལ། ལན་གྲངས་གཞན་ལ་མོང་བར་འགྱུར་བའི་ལས་མངོན་དུ་ཕྱོགས་པར་འགྱུར་བ་གང་ཡིན་པ་དེས་ནི། སླར་ཡང་དམྱལ་བ་དང༌། ཡི་དྭགས་དང༌། དུད་འགྲོར་སྐྱེ་བ་ཉིད་རྒྱས་པར་འགྱུར་བ་དེ་གང་ཡིན་པ་འདི་ལ་ནི། ས་བོན་མེད་པའི་ཏིང་ངེ་འཛིན། །ཞེས་བྱ་བའི་མིང་དུ་བཏགས་པར་རིགས་པ་ཉིད་ཡིན་ཏེ། ཐམས་ཅད་མཁྱེན་པའི་གོ་འཕང་ཐོབ་པའི་རྒྱུ་དང་བྲལ་བའི་ཕྱིར་རོ། །འདིར་བྱིས་པའི་རྩེད་མོའི་ཚུལ་གྱིས་འབྲས་བུའི་བརྟགས་པ་ནི་དེས་ཆོག་གོ །དེར་ཡང་རིག་བྱེད་ཀྱི་མཐར་སྨྲ་བ་པ་དང༌། ཞི་བ་པ་དང༌། གྲངས་ཅན་པ་དང༌། གཅེར་བུ་པ་ལ་སོགས་པའི་གཞུང་དམན་པ་རྫུན་པའི་བློ་ཅན། དོན་དམ་པ་མ་རྟོགས་པ། བདག་ཏུ་ལྟ་བ་ལ་མངོན་པར་ཞེན་པས་སེམས་ལ་རིལ་པོར་འཛིན་པ་བསྟན་པར་བྱེད་པ། འདུལ་བའི་དུས་ལ་མ་བབས་ན་ཐུགས་རྗེ་ཆེན་པོ་དང་ལྡན་པ་རྣམས་ཀྱིས་ཀྱང་བཏང་སྙོམས་སུ་གཞག་པ། འཁོར་བའི་མདུད་པ་སླར་ཡང་དམ་པོ་ཉིད་དུ་བྱེད་པ་རྣམས་ལ་ནི་སྙིང་རྗེས་བརྒྱན་པ་རྣམས་ཀྱིས་རྒྱུད་ལ་འཇུག་པ་རྣམས་ལ་སྙིང་བརྩེ་བར་བྱ་བ་ཡིན་གྱི། ཞེ་སྡང་བར་འོས་པ་ནི་མ་ཡིན་ནོ། །གང་ཡང་བདེ་བར་གཤེགས་པའི་ཚུལ་ཅན་ཕྱིན་ཅི་མ་ལོག་པའི་བློས་འཁོར་བ་དང་མྱ་ངན་ལས་འདས་པའི་ཕྱོགས་རྟོག་པ་ལ་མཁས་པ། དེ་ལ་ནི་ངན་པར་བཤད་པའི་གྲུབ་པའི་མཐའི་རྗེས་སུ་འགྲོ་བའི་བློ་ཅན་གྱིས་བསྐྱོད་པར་ནུས་པ་མ་ཡིན་ནོ། །དེ་ལྟར་ན་ཚངས་པ་ལ་སོགས་པའི་ལྟ་བ་ལས་ཐེག་པ་ཆེན་པོའི་དོན་གྱི་ཁྱད་པར་ཤིན་ཏུ་མང་བའང་གདུལ་བྱའི་བསམ་པ་མངའ་བ་ཉིད་ཡིན་པའི་ཕྱིར་རོ། །འདི་ལྟར་ཉོན་མོངས་པས་བཅིངས་པ་ཐམས་ཅད་ནི་བཅོམ་ལྡན་འདས་རྣམས་ཀྱི་ཐུགས་རྗེའི་གནས་ཡིན་ཏེ། དེའང་སེམས་ཅན་གྱི་སྤྱོད་པ་མཐའ་ཡས་པའི་ཕྱིར་ཐབས་ཀྱི་ཚུལ་ཡང་མཐའ་ཡས་པས་འདུལ་བ་ཡིན་པས། སངས་རྒྱས་ཀྱིས་ཆོས་ཐམས་ཅད་བསྟན་པའང་མཐའ་ཡས་ཤིང་སྣ་ཚོགས་པ་ཁོ་ནར་རིགས་པ་ཉིད་ཡིན་ནོ། །དེ་བས་ན་བདེ་བར་གཤེགས་པ་ཉིད་ནི་ཐར་པའི་ལམ་ལ་གུས་པས་སྤྲོ་བར་མཛད་པ་ཉིད་ཡིན་ཞིང༌། དབང་པོའི་ཁྱད་པར་གྱིས་མྱུར་བ་དང༌། རིང་བ་དང༌། ཤིན་ཏུ་རིང་བ་ཉིད་དུ་རྣམ་པར་རྒོལ་བའི་སྐལ་བ་ཅན་ཡིན་པས་སངས་རྒྱས་པ་ཉིད་དུ་ལུང་བསྟན་པའི་དོན་ཕུན་སུམ་ཚོགས་པ་རྣམས་པར་དཔྱོད་པ་ནི་མཛེས་ཀྱི། ཤིན་ཏུ་དམན་པའི་བློ་ཅན། ལྟ་བ་ངན་པའི་མེས་སེམས་རྒྱུད་ཚིག་པ། བདེ་བའི་ལམ་ལས་ཤིན་ཏུ་རིང་ཞིང་ཡོངས་སུ་ཉམས་པ། དམུས་ལོང་གིས་འོ་མའི་ཡོན་ཏན་དཀར་པོ་ལ་སོགས་པ་ཡོངས་སུ་རྟོག་པར་བྱེད་པ་དང་འདྲ་བའི་གཞན་དག་དང༌། ཐེག་པ་ཆེན་པོ་ཡོངས་སུ་བརྟགས་པས་ཅི་ཞིག་བྱ། འདིར་རྒོལ་བར་བྱེད་པ། དེ་གལ་ཏེ་བླ་ན་མེད་པའི་བྱང་ཆུབ་ཀྱི་འབྲས་བུའི་རྒྱུའི་ཚོགས་ནི་སྨོན་ལམ་ལ་སོགས་པའི་རྒྱུ་མ་ལུས་པའི་ཚོགས་ཡིན་པར་ཕ་རོལ་ཏུ་ཕྱིན་པའི་ཚུལ་ལས་བསྟན་ལ། དེ་ལྟར་ན་སྨོན་ལམ་ལ་སོགས་པ་ནི་མི་འཕོ་བའི་གནས་ཐོབ་པའི་རྒྱུར་གྱུར་པ་ཉིད་ཡིན་པས་གསང་སྔགས་ཀྱི་ཐེག་པ་ཆེན་པོ་བསྟན་པས་ཅི་ཞིག་བྱ། རྣམ་པ་ཐམས་ཅད་མཁྱེན་པ་དེའང་བྱམས་པ་དང་སྙིང་རྗེ་ལ་སོགས་པ་མ་ལུས་པར་གོམས་པར་བྱས་པ་ལས་རབ་ཀྱི་མཐར་ཐུག་པ་ཉིད་ཀྱང་འབྱུང་བར་འགྱུར་ལ། དེས་ཀུན་ནས་བསླང་བའང་སྦྱིན་པ་དང་ཚུལ་ཁྲིམས་ལ་སོགས་པ་དེ་རྣམས་ཡིན་ན། གསང་སྔགས་ཀྱི་ཚུལ་ལས་ནི་ཕལ་ཆེར་དེ་དང་འགལ་བའི་བྱ་བ་རྣམས་ཀུན་ཏུ་བསྟན་ཏེ། དབང་དུ་བྱ་བ་དང་མངོན་སྤྱོད་ལ་སོགས་པའི་ལས་རྣམས་ནི་འདོད་ཆགས་ལ་སོགས་པའི་རྒྱུ་ལས་བྱུང་བའི་ཕྱིར་བྱམས་པས་ཀུན་ནས་བསླང་བ་མ་ཡིན་པས། འདོད་ཆགས་ལ་སོགས་པ་ལ་རབ་ཏུ་འཇུག་པའི་ལས་རྣམས་ལས་ནི་ངན་འགྲོར་འགྲོ་བར་བཅོམ་ལྡན་འདས་ཀྱིས་གསུངས་ཏེ། དམ་པའི་ཆོས་དྲན་པ་ཉེ་བར་གཞག་པ་ལ་སོགས་པ་ལས། འདོད་ཆགས་ཀྱིས་ནི་གདུངས་པ་རྣམས། །ངང་པ་ཕུག་རོན་ལ་སོགས་དང༌། །བོང་བུ་འདོད་ཆགས་ཅན་རྣམས་ཀྱི། །སྐྱེ་གནས་སྲིན་སོགས་སྐྱེ་གནས་སྐྱེ། །ཞེས་བཤད་པ་ཡིན་ནོ། །གང་ཡང་འདིར་བཟའ་བ་དང་བཟའ་བ་མ་ཡིན་པ་ལ་སོགས་པའི་བྱ་བ་སྟོན་པ་དེ་ནི་རྣམ་པར་མཁས་པ་དང་བྲལ་བའི་འཁོར་བ་པ་རྣམས་ཀྱིས་ཀྱང་བསྔགས་པ་མ་ཡིན་ན། ཇི་ལྟར་འགྲོ་བ་མ་ལུས་པ་ལ་བུ་གཅིག་པ་ལྟར་སེམས་པའི་སྙིང་རྗེ་ཆེན་པོ་དང་ལྡན་པ་རྣམས་དེ་ལ་འཇུག་པར་ག་ལ་འགྱུར། འཇུག་ཏུ་ཟིན་ཀྱང་ཐམས་ཅད་མཁྱེན་པ་ཉིད་འཐོབ་པར་མི་འགྱུར་བས་སངས་རྒྱས་ཀྱི་བཀའ་མ་ཡིན་པར་སྒྲིན་པོས་སྦྱར་བ་ལྟ་བུར་ཤེས་སོ་ཞེ་ན། རྟོགས་པའི་ཚིག་མ་ཡིན་པ་དེ་ནི་བདེན་མོད་ཀྱི། འོན་ཀྱང་དེ་ལྟ་བུ་ཤེས་པ་གསལ་བ་ཉིད་ཅེས་བྱ་བ་འདིར་གཞུག་པར་བྱ་སྟེ། འདི་ནི་མ་རྟོགས་པའི་ཚིག་ཡིན་པ་ཉིད་ཀྱིས་ན་བདག་ཅག་རྣམས་ཀྱིས་བརྒལ་བ་ཡིན་ནོ་ཞེས་ཀྱང་བརྟག་པར་བྱའོ། །དེའང་རྟོགས་པར་གྱུར་པ་རྣམས་ནི་སྔགས་ཀྱི་ཐེག་པ་ཆེན་པོའི་སྙིང་པོའི་དོན་མ་ཤེས་ནས། འདི་ལྟར་དེ་སྤོང་བར་རྒོལ་བས་བདག་ཉིད་ཕུང་ཁྲོལ་ཆེན་པོ་ཉིད་ལ་སྦྱོར་བར་མི་བྱེད་དོ། །གསང་སྔགས་ཀྱི་ཐེག་པ་ཆེན་པོ་ནི་བདག་ཉིད་ཆེ་བ་ཉིད་དེའི་རིགས་ཅན་གྱིས་བློ་ཕྱིན་ཅི་མ་ལོག་པའི་སེམས་དང་ལྡན་པ་ལ་བཅོམ་ལྡན་འདས་ཀྱིས་ཁྱད་པར་གྱི་རྒྱུ་ཉིད་དུ་སྟོན་པར་མཛད་དེ། དེའང་ཕ་རོལ་ཏུ་ཕྱིན་པའི་ཐེག་པ་ཆེན་པོ་དང་དོན་གཅིག་པ་ལས་དེའི་ཁྱད་པར་གང་དག་ཡོད་པ་དེ་བརྗོད་པར་བྱའོ། །དོན་གཅིག་ཉིད་ནའང་མ་རྨོངས་དང༌། །ཐབས་མང་དཀའ་བ་མེད་ཕྱིར་དང༌། །དབང་པོ་ནོན་པོའི་དབང་མཛད་པས། །སྔགས་ཀྱི་བསྟན་བཅོས་ཁྱད་པར་འཕགས། །འདི་ལྟར་གཉིས་སུ་མེད་པའི་རྣམ་པ་ཐམས་ཅད་མཁྱེན་པར་བཤད་པའི་འབྲས་བུ་ནི་སྔགས་དང་ཕ་རོལ་ཏུ་ཕྱིན་པའི་ཐེག་པ་ཆེན་པོ་གཉིས་ལ་ཁྱད་པར་མེད་པ་ཡིན་མོད་ཀྱི། འོན་ཀྱང་རབ་ཏུ་དབྱེ་བ་རྣམ་པ་བཞི་པོ་དེ་དག་གིས་ཕ་རོལ་ཏུ་ཕྱིན་པའི་ཐེག་པ་ཆེན་པོ་ལས་སྔགས་ཀྱི་ཐེག་པ་ཆེན་པོ་ཁྱད་པར་དུ་འཕགས་པ་ཉིད་ཡིན་ནོ། །དེ་ལ་མ་རྨོངས་པ་ནི་འདི་ཡིན་ཏེ། གང་གི་ཕྱིར། བློ་ཅན་སྙིང་རྗེ་ཆེར་ལྡན་པ། །དཔྱད་དེ་ཐབས་ཀྱི་མཆོག་ལེན་ཅིང༌། །ཐ་མལ་པ་ཡི་ཐབས་སྨད་ན། །མི་འཕོ་བ་ཡི་གནས་ཐོབ་བོ། །ཞེས་བྱ་བ་ཡིན་ཏེ། ཕ་རོལ་ཏུ་ཕྱིན་པ་ལ་སྤྱད་པའི་བྱང་ཆུབ་སེམས་དཔའ་རྣམས་ནི་ཤིན་ཏུ་མ་རྨོངས་པ་ལ་འཇུག་པ་མ་ཡིན་ཏེ། དེའང་གང་འདི་ལྟར། སྦྱིན་པ་ལ་སོགས་པ་ལ་འཇུག་པ་ན་དེ་ཉིད་ལ་སྦྱིན་པར་བྱ་བ་དང༌། སྦྱིན་པ་པོ་དང༌། ལེན་པ་པོའི་འབྲས་བུ་རྣམ་པར་དག་པའི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པར་འགྱུར་རོ། །དེ་ཉིད་ཀྱིས་ན་འདི་ནི་ཤིན་ཏུ་མ་རྨོངས་སུ་ཟིན་ཀྱང༌། དེའི་རིགས་སུ་ལྷུང་བས་ཕྱིའི་སྦྱིན་པ་ལ་སོགས་པ་ལ་རབ་ཏུ་འཇུག་ཅིང༌། ཤིན་ཏུ་དབང་པོ་རྣོ་བ་མ་ཡིན་པས་ཡུན་རིང་པོས་བྱང་ཆུབ་མངོན་པར་རྫོགས་པར་འགྱུར་རོ། །གསང་སྔགས་ཀྱི་སྒོའི་སྤྱད་པ་སྤྱོད་པ་རྣམས་ལ་ནི་རྨོངས་པ་འདི་ཡོད་པ་མ་ཡིན་ཏེ། དེ་ལ་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འདོད་པ་ན་དབང་པོ་རྣོན་པོ་ཉིད་ཡིན་པའི་ཕྱིར་དང་པོ་ཁོ་ནར་འདི་ལྟར་རྣམ་པར་དཔྱོད་པ་ལ་འཇུག་སྟེ། ཇི་ལྟར་ན་སྦྱིན་པ་ལ་སོགས་པ་ཡོངས་སུ་རྫོགས་པར་འགྱུར། མགོ་དང༌། རྐང་པ་དང༌། ལག་པ་ལ་སོགས་པ་བཏང་བས་སམ། འོན་ཏེ་མ་ཡིན་ཞེ་ན། འདི་ནི་རིགས་པ་མ་ཡིན་ཏེ། ཕ་རོལ་ཏུ་སོང་བས་སྦྱིན་པ་ལ་སོགས་པར་ཕ་རོལ་ཏུ་ཕྱིན་པའི་མིང་ཐོབ་པ་ཡིན་ལ། ཕ་རོལ་ཏུ་སོང་བའང་ཐམས་ཅད་ཀྱི་མངོན་པར་འདོད་པ་ཅིག་ཅར་ཡོངས་སུ་རྫོགས་པར་བྱེད་པ་ཡིན་ཞིང༌། དེའང་ཏིང་ངེ་འཛིན་གྱི་འབྲས་བུ་ཉིད་ཡིན་གྱི། ཕྱི་རོལ་གྱི་མགོ་བོས་ནི་སེམས་ཅན་མཐའ་ཡས་པ་ཡོངས་སུ་གསོ་བར་ནུས་པ་མ་ཡིན་ནོ། །དེ་བས་ན་མགོ་བོ་དང༌། ལག་པ་དང༌། རྐང་པ་ལ་སོགས་པ་སྦྱིན་པ་ནི་ཐ་མལ་བའི་ཐབས་ཉིད་ཡིན་པར་ངེས་པར་བཟུང་ནས། ཐབས་ཀྱི་མཆོག་འཚོལ་བར་བྱེད་དོ། །དེའང་ཐབས་དང༌། ཤེས་རབ་ཀྱི་ཏིང་ངེ་འཛིན་ལས་གཞན་མ་ཡིན་ལ། དེ་བས་ན་གསང་སྔགས་ཀྱི་སྒོར་སྤྱད་པ་སྤྱོད་པ་འདི་ནི་དབང་པོ་རྣོན་པོ་ཡིན་ཞིང༌། ཕྱིན་ཅི་མ་ལོག་པའི་ཐབས་ལ་མཁས་པས་སེམས་ཅན་གྱི་ཁམས་མཐའ་ཡས་པ་སྒྱུ་མ་ལྟ་བུའི་རང་བཞིན་ཡང་སྡུག་བསྔལ་གསུམ་གྱིས་གདུངས་པ་ལ་བལྟས་ན། མ་རིག་པ་དེ་ཉིད་ཀྱིས་དེ་ཁོ་ན་ཉིད་གཡོགས་ཤིང༌། དགོས་པ་སྣ་ཚོགས་པ་བྱ་བའི་གར་གྱིས་རྣམ་པར་གནས་པ་དག་གི་ཕྱིར་མི་བཟོད་པ་སྐྱེས་ནས་དེ་ཁོ་ན་ཉིད་རྣམ་པར་འབྱེད་ཅིང༌། མ་རིག་པའི་རབ་རིབ་རྣམ་པར་བསལ་བར་བྱ་བའི་ཕྱིར་མ་རིག་པས་སྤྲུལ་པའི་འགྲོ་བའི་དབྱེ་བ་མཐའ་ཡས་པ་མངོན་པར་གདོན་པའི་བསམ་པས་སྙིང་རྗེ་ཆེན་པོ་མངོན་སུམ་དུ་བྱེད་ཅིང༌། ཡུལ་མཐའ་ཡས་པ་ཉིད་ཀྱིས་ཐབས་དང་ཤེས་རབ་གཉིས་སུ་མེད་པའི་ཏིང་ངེ་འཛིན་རབ་ཏུ་རྟོགས་པ་ཡིན་ནོ། །དེ་ལྟར་ཕྱོགས་ཆད་པ་མེད་པ་དང་རྒྱུན་མི་འཆད་པར་གོམས་པའི་སྟོབས་ཀྱིས་རིམ་གྱིས་སྒྲིབ་པ་ཐམས་ཅད་ཡོངས་སུ་ཟད་དེ། ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཐོབ་ནས་ཡིད་བཞིན་གྱི་ནོར་བུའམ། རྒྱལ་པོ་ལྟ་བུའི་བདག་ཉིད་ཅན། སྨོན་ལམ་གྱིས་རབ་ཏུ་སྦྱོར་བ་ཇི་ལྟ་བས་སེམས་ཅན་གྱི་ཁམས་མཐའ་ཡས་པ་རྣམས་སྤྲུལ་པའི་ཚོགས་རབ་འབྱམས་ཀྱིས་མངོན་པར་འདོད་པའི་དོན་ལ་སྦྱོར་བར་འགྱུར་རོ། །གནས་སྐབས་དེར་ནི་སྙིང་རྗེ་ཆེན་པོས་ཐམས་ཅད་ནས་ཐམས་ཅད་དུ་དུས་ལས་མ་འདས་པར་སྐལ་བ་བཟང་པོ་ཉིད་དུ་སྟེར་བར་འགྱུར་བས་ན། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འགྱུར་རོ། །ཐ་མལ་པའི་ལུས་སྦྱིན་པ་ལ་སོགས་པ་ལ་ནི་མཚན་ཉིད་དེ་ཡོད་པ་མ་ཡིན་པས་ཕ་རོལ་དུ་ཕྱིན་པར་མི་གཞག་གོ །དེ་ཉིད་ནི་སེམས་ཅན་གྱི་དོན་གྱི་བྱ་བ་ཡང་དག་པའི་ཚུལ་ཁྲིམས་ལ་སོགས་པ་ཡོངས་སུ་རྫོགས་པར་བྱེད་པ་ཡིན་པས། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་ཡིན་ནོ། །སྤྲུལ་པའི་ཚོགས་ཀྱིས་ཀྱང་སྲོག་ཆགས་ཐམས་ཅད་ལ་ཡང་དག་པར་ཕན་འདོགས་ཤིང༌། གཞན་གྱིས་གནོད་པ་བྱས་པ་བཟོད་པར་གྱུར་པ་ནི་བཟོད་པའི་ཕ་རོལ་ཏུ་ཕྱིན་པའོ། །བརྩོན་འགྲུས་ཀྱང་དེའི་ཚེ་དེའི་གང་གི་དོན་ཐམས་ཅད་གྲུབ་ཅིང༌། དགོས་པ་ཐམས་ཅད་དང༌། ཡིད་ལ་འདོད་པ་རྣམས་ཅིག་ཅར་ཐོབ་པར་གྱུར་པ་དེ་ནི་དེའི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འགྱུར་བ་ཡིན་ནོ། །བསམ་གཏན་ཡང་དེའི་ཚེ་བསམ་གཏན་ཐམས་ཅད་ཀྱི་གནས་ཀྱི་ཏིང་ངེ་འཛིན་ཐོབ་པས་ཕ་རོལ་ཏུ་ཕྱིན་པ་ཐོབ་པ་ཡིན་ནོ། །ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཀྱང་འདི་ཡོངས་སུ་རྫོགས་པས་འདི་དག་ཕ་རོལ་ཏུ་ཕྱིན་པར་རྣམ་པར་གཞག་པ་ཡིན་ཏེ། དེ་ལྟར་ན་ཕ་རོལ་ཏུ་ཕྱིན་པ་ཡོངས་སུ་རྫོགས་པ་ཡིན་ནོ། །གང་ཡང་དེ་ལས་གཞན་པ་ཐབས་དང༌། སྟོབས་དང༌། སྨོན་ལམ་དང༌། ཡེ་ཤེས་ལ་སོགས་པའི་ཡོན་ཏན་དེ་རྣམས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ཡོངས་སུ་རྫོགས་པས་རྫོགས་པར་འགྱུར་བ་ཡིན་ཏེ། འདི་ནི་ཕ་རོལ་ཏུ་ཕྱིན་པའི་རྣལ་འབྱོར་པ་ལས་གསང་སྔགས་ཀྱི་སྒོ་ལ་སྤྱད་པ་སྤྱོད་པ་རྣམས་མ་རྨོངས་པ་ཡིན་ནོ། །སེམས་ཅན་ཀུན་དོན་ལེགས་བསྒྲུབ་ཕྱིར། །བློ་ཆེན་ལ་ནི་ཐབས་ཐམས་ཅད། །དབྱེ་བ་རྣམ་བཞིའི་ཚུལ་གྱིས་མཆོག །འགོ་བའི་སྟོན་པས་གསུངས་པ་ཡིན། །ཚུལ་གཞན་ཐམས་ཅད་དུ་ནི་བཅོམ་ལྡན་འདས་ཀྱིས་དཀའ་ཐུབ་དང༌། སྡོམ་པ་དང༌། བརྟུལ་ཞུགས་ལ་སོགས་པ་མཐོ་རིས་དང་ཐར་པ་ཐོབ་པའི་ཐབས་ཉིད་ཡིན་པར་གསུངས་ལ། སེམས་ཅན་ཐམས་ཅད་དཀའ་ཐུབ་དང་སྡོམ་པ་ལ་སོགས་པར་སྤྱོད་པར་ནུས་པ་མ་ཡིན་ཏེ། ལ་ལ་ནི་ཤིན་ཏུ་ཞི་བའི་ལས་ལ་སྤྱོད་པ་ཡོད་པས་དེ་ལ་ལྷག་པར་མོས་པ་ཉིད་འཇུག་པའི་དབང་དུ་མཛད་པ་ཡིན་ལ། དེ་ལྟ་བས་ན་དེས་ནི་སེམས་ཅན་ཐམས་ཅད་རྗེས་སུ་འཛིན་པར་ནུས་པ་མ་ཡིན་ནོ། །གང་གསང་སྔགས་ཀྱི་ཐེག་པ་ཆེན་པོ་ནི་སེམས་ཅན་ཐམས་ཅད་དགེ་བའི་ལམ་ལ་སྦྱོར་བའི་ཕྱིར་གསུངས་ཏེ། དེ་བས་ན་ཐབས་སྣ་ཚོགས་པ་ཡིན་ནོ། །དེ་ལ་ཐབས་ཀྱི་དབྱེ་བ་ནི་འདི་ཡིན་ཏེ། འདི་ནི་ཐོག་མ་ཁོ་ནར་གསང་བའི་ཚུལ་གྱིས་རྣལ་འབྱོར་པས་རང་གི་རང་བཞིན་རང་ཉིད་ཀྱིས་ངེས་པར་བྱེད་པའམ། དེའི་བླ་མས་ངེས་པར་གཟུང་བར་བྱའོ། །ངེས་པར་གཟུང་བའང་རྗེས་སུ་ཕན་གདགས་པར་འཛིན་པར་འདོད་པས་བླ་མས་ཕྱིན་ཅི་མ་ལོག་པར་བསྟན་པའི་ངེས་པ་བཟུང་ལ། རྨི་ལམ་ལ་སོགས་པར་སོ་སོར་མཐོང་བའི་སྒོ་ནས་བྱ་བའམ། མེ་ཏོག་བབས་པ་དང༌། དབབ་པའམ། ཕྱག་རྒྱ་བཅིང་བ་ལ་སོགས་པ་ལས་སམ། སྤྱོད་པ་ལས་ཉེ་བར་མཚོན་ནས་འདོད་ཆགས་ལ་སོགས་པའི་ཉོན་མོངས་པ་དང་ཉེ་བའི་ཉོན་མོངས་པ་གང་ལ་ལྷག་པར་ཀུན་ཏུ་སྤྱོད་པ་ཡིན་པར་ཤེས་པར་བྱའོ། །དེ་ལྟར་རང་གི་རིགས་ཀྱི་བདག་པོ་ཡང་དག་པར་ངེས་པར་བྱས་ནས། འདོད་ཆགས་ལ་སོགས་པ་ལ་སྤྱོད་པའི་སྔགས་པས། སྨོན་ལམ་དང་རྗེས་སུ་མཐུན་པར་སེམས་ཅན་ཐམས་ཅད་ལ་སྙིང་རྗེ་ཆེན་པོའི་སེམས་བསྐྱེད་ནས། བདག་ཉིད་ཀྱི་ཡིད་དང་རྗེས་སུ་མཐུན་པར་འདོད་ཆགས་རྡོ་རྗེའི་ངོ་བོ་ཉིད་དེ་བཞིན་གཤེགས་པ་འོད་དཔག་མེད་དུ་བསམས་ཏེ། རྒྱུད་གཞན་ལས་བཤད་པའི་མིག་ཡོར་ཙམ་གྱི་བདག་ཉིད་ཅན་གྱིས་མཆོད་པའི་ཡོ་བྱད་རྣམས་ཀྱིས་ཡང་དག་པར་མཆོད་ལ། རང་རང་གི་སྔགས་དང་ཕྱག་རྒྱ་རྗེས་སུ་དྲན་ཏེ། མཐའ་ཡས་པའི་ཀུན་ཏུ་དགའ་བའི་བདག་ཉིད་ཅན་འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ལ། དེའང་སྙིང་རྗེ་ཆེན་པོས་ཁྱབ་པའི་དགའ་བའི་བདག་ཉིད་ཅན་རྟོག་པ་ཐམས་ཅད་ཉེ་བར་སྤངས་པ་ཡིན་ནོ། །དེ་བཞིན་དུ་ཞེ་སྡང་ལ་སྤྱོད་པ་དང་གཏི་མུག་ལ་སྤྱོད་པའི་སྔགས་པས་ཀྱང་སྨོན་ལམ་དང་རྗེས་སུ་མཐུན་པར་སྙིང་རྗེ་ཆེན་པོའི་སེམས་བསྐྱེད་ལ། བདག་ཉིད་ཀྱི་ཡིད་དང་རྗེས་སུ་མཐུན་པར་ཞེ་སྡང་རྡོ་རྗེའི་ངོ་བོ་ཉིད་དེ་བཞིན་གཤེགས་པ་མི་བསྐྱོད་པའམ། གཏི་མུག་རྡོ་རྗེའི་ངོ་བོ་ཉིད་བཅོམ་ལྡན་འདས་རྣམ་པར་སྣང་མཛད་དུ་བསྒོམས་ལ། རྒྱུད་ལས་བཤད་པའི་མིག་ཡོར་ཙམ་གྱི་བདག་ཉིད་ཅན་གྱིས་མཆོད་པའི་ཡོ་བྱད་རྣམས་ཀྱིས་མཆོད་དེ། རང་རང་གི་སྔགས་དང་ཕྱག་རྒྱའང་རྗེས་སུ་དྲན་ལ། མཐའ་ཡས་པའི་ཞེ་སྡང་གི་བདག་ཉིད་ཅན་ནམ། མཐའ་ཡས་པའི་གཏི་མུག་གི་བདག་ཉིད་ཅན་གྱི་ཚུལ་གྱིས་ཏིང་ངེ་འཛིན་ལ་སྙོམས་པར་ཞུགས་ལ་ཞེས་བྱ་བ་ལ་སོགས་པར་སྦྱར་བར་བྱའོ། །ཐེ་ཚོམ་དང་ང་རྒྱལ་དག་ནི་ལ་ལར་ཐ་མི་དད་པར་བཤད་དེ། དེ་དག་ནི་གཏི་མུག་དང་ཞེ་སྡང་གི་བདག་ཉིད་ཅན་ཡིན་པའི་ཕྱིར་རོ། །གང་དུ་ཐ་དད་པར་བཤད་པ་དེར་དོན་ཡོད་པར་གྲུབ་པ་དང་རིན་ཆེན་འབྱུང་ལྡན་གྱི་ངོ་བོ་ཉིད་ཡིན་པར་སྔ་མ་བཞིན་དུ་བཤད་པར་བྱའོ། །དེ་བཞིན་དུ་རྒྱུད་ཀྱི་དགོངས་པའི་དབྱེ་བས་ཁྲོ་བ་དང་ཆགས་པའི་ངོ་བོ་ཉིད་ཀྱང་ཕྲག་དོག་དང་སེར་སྣའི་བདག་ཉིད་ཅན་དུ་སྦྱར་རོ། །དེ་བཞིན་དུ་གཏི་མུག་དགའ་མ་ལ་སོགས་པའི་རིག་པའི་ལྷ་མོ་རྣམས་ནི་ཤིན་ཏུ་མི་དགའ་བའི་གཉེན་པོར་གྱུར་པའི་འདུན་པའི་ཁྱད་པར་གྱི་བདག་ཉིད་ཅན་གྱི་སེམས་ལས་བྱུང་བའི་ངོ་བོ་ཉིད་དོ། །གཤིན་རྗེའི་གཤེད་ལ་སོགས་པ་ཕྱོགས་བཅུའི་བགེགས་སེལ་བར་བྱེད་པའི་ཁྲོ་བོའི་རྒྱལ་པོ་རྣམས་ཀྱང་ངོ་ཚ་མེད་པ་དང༌། ཁྲེལ་མེད་པ་དང༌། ཕྲག་དོག་དང༌། སེར་སྣ་དང༌། ཁེངས་པ་དང༌། འགྱོད་པ་དང༌། གཉིད་དང༌། རྨུགས་པ་སྟེ། ཀུན་ནས་ལྡང་བ་བརྒྱད་དང༌། ཁྲོ་བ་དང༌། འཆབ་པ་སྟེ། དེ་ལྟར་ཀུན་ནས་ལྡང་བ་བཅུར་བཤད་པའི་སེམས་ལས་བྱུང་བའི་ངོ་བོ་ཉིད་དང་ཅི་རིགས་པར་སྦྱར་བར་བྱའོ། །དེ་བཞིན་དུ་སའི་སྙིང་པོ་ལ་སོགས་པའི་བྱང་ཆུབ་སེམས་དཔའ་རྣམས་ཀྱང་གཟུགས་ལ་སོགས་པའི་ཡུལ་དྲུག་པའི་རྣམ་པར་ཤེས་པ་དྲུག་གི་བདག་ཉིད་ཅན་གྱིས་ཡང་དག་པར་རིག་པའི་བདག་ཉིད་ཡིན་པར་ཁོང་དུ་ཆུད་པར་བྱ་སྟེ། དེ་ལྟར་ན་ཐུགས་ཀྱི་དཀྱིལ་འཁོར་གྱི་ཆ་འདི་ནི་རྣམ་པར་རྟོག་པ་རགས་པ་བསལ་བའི་བློ་ཆེན་པོ་དང་ལྡན་པ་རྣམས་ལ་བཅོམ་ལྡན་འདས་ཀྱིས་བསྟན་པ་ཡིན་ནོ། །གང་རྒྱུད་ཀྱི་ཁྱད་པར་གཞན་དག་ལས་བྱང་ཆུབ་སེམས་དཔའ་དང༌། རིག་པའི་ལྷ་མོ་དང༌། ཁྲོ་བོའི་བདག་པོ་རྣམས་ལྷག་པར་བཤད་པ་དེ་རྣམས་ཀྱང་མཚན་ཉིད་དང་ལས་ལ་སོགས་པ་ངེས་པར་བྱས་ནས། སེམས་དང་སེམས་ལས་བྱུང་བའི་བདག་ཉིད་ཀྱིས་གཞན་དག་ཡིན་པར་ཤེས་པར་བྱའོ། །གང་ཡང་ཤིན་ཏུ་ཕྲ་བའི་སེམས་དང་སེམས་ལས་བྱུང་བ་ལ་སེམས་འཇོག་པར་མི་ནུས་པ་དང༌། ཤིན་ཏུ་རགས་པ་ཞལ་དང་ཕྱག་ལ་སོགས་པ་དཔག་ཏུ་མེད་པའི་གཟུགས་ཀྱི་སྐུ་ལའང་དེ་ཁོ་ན་ཉིད་ངེས་པར་བྱ་བ་བརྟན་པར་བྱེད་མི་ནུས་ལ། སྒྲས་བརྗོད་པ་མེད་པར་ཡང་འདོད་ཆགས་རྡོ་རྗེ་ལ་སོགས་པའི་ངོ་བོ་ཉིད་ལ་འཇུག་པར་མི་ནུས་པ་དེའི་ཕྱིར་ནི་བདེ་བར་གཤེགས་པས་གསུང་གི་དཀྱིལ་འཁོར་བསྟན་པར་མཛད་པ་ཡིན་ནོ། །དེ་ལ་མན་ངག་ནི་འདི་ཡིན་ཏེ། ཨོཾ་ཨཱཿཧཱུཾ། ཞེས་བྱ་བ་དེ་བཞིན་གཤེགས་པ་རྣམ་པར་སྣང་མཛད་དང༌། འོད་དཔག་ཏུ་མེད་པ་དང༌། མི་བསྐྱོད་པའི་སྙིང་པོའི་སྔགས་ཡིན་ལ། ཛི་ན་ཛིཀྲ་ཅེས་བྱ་བ་ལ་སོགས་པ་ནི་བསྐྱེད་པའི་སྙིང་པོ་ཡིན་པའི་ཕྱིར་སྙིང་པོའི་སྔགས་ཉིད་མ་ཡིན་ནོ། །འདི་གཉིས་ལ་ཁྱད་པར་ཅི་ཞིག་ཡོད་སྙམ་ན། འདི་ནི་ཤིན་ཏུ་ཕྲ་བར་རྟོགས་པ་ཡིན་ཏེ། སྔགས་ལ་སོགས་པ་འདི་དག་ནི་བཟང་ཞིང་རང་བཞིན་གྱིས་གྲུབ་པར་ཐམས་ཅད་མཁྱེན་པས་གསུངས་པ་ཡིན་པས། ཐམས་ཅད་མཁྱེན་པ་ཉིད་ཀྱིས་འདི་དག་གི་ཁྱད་པར་མཁྱེན་པ་ཡིན་ལ། ཁོ་བོ་ཅག་ནི་བླ་མའི་མན་ངག་སེམས་ལ་བརྟན་པར་བྱས་ནས་རྣམ་པར་དཔྱོད་ཅིང་རགས་པ་ཅུང་ཟད་ཅིག་ལ་ཉེ་བར་རྟོགས་པ་ཡིན་ནོ། །བླ་མ་རྣམས་ཀྱིས་བཤད་པའི་རགས་པ་ནི་རྣམ་པར་སྣང་མཛད་ལ་སོགས་པའི་སྐུར་བསྐྱེད་པའི་རིམ་པས་བདག་ཉིད་བསྐྱེད་པར་བྱེད་པ་རྣམས་ཀྱིས་ནི། ཛི་ན་ཛིཀྲ་ཅེས་བྱ་བ་ལ་སོགས་པའི་ས་བོན་ལས་བསྐྱེད་པར་བྱ་བ་ཡིན་ལ། སྙིང་པོའི་སྔགས་ཡི་གེ་ཨ་ལ་སོགས་པ་ནི་བཟླ་བར་བྱ་བའོ། །དེ་ལ་འདི་ལྟར། ཉེ་བར་མཚོན་པ་ནི་འདི་ཡིན་ཏེ། ལྷ་རྣམས་ཀྱི་དང་པོའི་ཡི་གེ་དང་ལྡན་པ་ནི་ས་བོན་གྱི་སྔགས་ཡིན་ལ། དེ་ཁོ་ན་ཉིད་སྟོན་པར་བྱེད་པ་བཟླ་བར་བྱ་བ་ནི་སྙིང་པོའི་སྔགས་ཡིན་ཏེ། མིང་དུ་གདགས་པ་དོན་མེད་པར་རབ་ཏུ་སྟོན་པ་དང༌། དེ་ཁོ་ན་ཉིད་ལ་འཇུག་པའི་ཕྱིར་ཡིན་ནོ། །ལ་ལར་ནི་སྙིང་པོའི་སྔགས་ཉིད་ས་བོན་ཡིན་ཞིང༌། དེའི་རང་བཞིན་སྟོན་པ་ཡིན་པར་བཤད་དོ། །ཡང་གང་དུ་ཡི་གེ་གཞན་དང་གཞན་མ་ཡིན་པའི་ས་བོན་གྱི་སྔགས་དང་སྙིང་པོའི་སྔགས་སུ་བཅོམ་ལྡན་འདས་ཀྱིས་གདུལ་བྱ་ཁ་ཅིག་གི་བསམ་པའི་དབང་དུ་མཛད་ནས་གསུངས་པ་དེར་ནི། དེའི་རིགས་དང་མཐུན་པར་དེ་ཁོ་ན་ཉིད་ལ་འཇུག་པའི་ཐབས་ཡིན་པར་རྗེས་སུ་དཔག་པར་བྱའོ། །ཇི་ལྟར་སྐུའི་དཀྱིལ་འཁོར་བསྒོམ་པ་ལ། སྔོན་པོ་དང་སེར་པོ་ལ་སོགས་པའི་ཚིག་གིས་དོན་ལ་རྗེས་སུ་མཚོན་ནས། དེའི་སྐུ་ལའང་དེའི་རིགས་དང་ཆ་མཐུན་པ་ཡིན་པའི་ཕྱིར་མི་བསྐྱོད་པ་ལ་སོགས་པའི་སྐུར་བསྒོམ་པར་སྟོན་པ་ནི་དེ་ཁོ་ན་ཉིད་ལ་འཇུག་པའི་ཐབས་ཉིད་ཡིན་ནོ། །དེ་བཞིན་དུ་གསུང་གི་དཀྱིལ་འཁོར་བསྒོམ་པ་ལ། ཧཾ་ལ་སོགས་པའི་ཡི་གེ་ལས་ཉེ་བར་མཚོན་ནས། འདོད་ཆགས་ལ་སོགས་པ་ཉིད་ཉེ་བར་མཚོན་པ་ལའང་དེའི་རིགས་དང་མཐུན་པ་ཡིན་པའི་ཕྱིར། དེ་སྟོན་པར་བྱེད་པ་ཉིད་ནི་དེ་ཁོ་ན་ཉིད་ལ་འཇུག་པའི་ཐབས་དེ་ཉིད་ཡིན་པར་བལྟ་བར་བྱའོ། །དེའང་ཇི་ལྟར་ཡི་གེ་ཨ་ལ་སོགས་པ་ནི་ཚིམ་པར་བྱེད་པ་ཉིད་དུ་གསལ་བར་གོ་བར་བྱེད་པ་དེ་ལྟར་ཡི་གེ་ཧཾ་ལ་སོགས་པ་ནི་མ་ཡིན་ཏེ། དེའི་རིགས་དང་མཐུན་པ་ཉིད་ཡིན་པའི་སངས་རྒྱས་སུ་གྲུབ་ནུས་པས། འདིར་རིགས་འདིའི་ཁྱད་པར་གྱིས་ས་བོན་ལ་ངེས་པ་མེད་ཀྱི། ཐམས་ཅད་མཁྱེན་པའི་དངོས་གྲུབ་ཉིད་གྲུབ་པར་ཤེས་པར་བྱའོ། །དེ་བས་ན་སྔགས་ཇི་སྙེད་པ་དེ་ཐམས་ཅད་ནི་དེ་བཞིན་གཤེགས་པ་ལྔའི་སྔགས་ལས་བྱུང་བ་ཡིན་པ་ཉིད་ཀྱིས་དེ་ལྟར་ན་རང་རང་གི་དེ་ཁོ་ན་ཉིད་ལ་ཞུགས་ནས། རང་ རང་གི་བདག་པོའི་སྦྱོར་བ་ཉིད་ཀྱིས་རང་རང་གི་ལས་བྱེད་པ་ཡིན་ནོ། །དེའང་གང་གི་ཕྱིར་སྔགས་གང་ཅིའང་རུང་བའམ། ཡི་གེ་ཉུང་བ་དེས་ནི་འདོད་ཆགས་དང་ཞེ་སྡང་ལ་སོགས་པ་བསལ་བར་བྱས་ནས། རང་གི་དེ་ཁོ་ན་ཉིད་ལ་ཐིམ་སྟེ། རང་གི་ལས་བྱེད་པར་ཉེ་བར་དམིགས་པར་འགྱུར་རོ། །དེ་ཉིད་ཀྱི་ཕྱིར་ངག་གི་ཐ་སྙད་དུ་བྱ་བ་ཇི་སྙེད་པ་དེ་ཐམས་ཅད་སྔགས་ཀྱི་བདག་ཉིད་ཅན་ཡིན་ནོ་ཞེས་རྒྱུད་རྣམས་ལས་གསུངས་ཏེ། ངག་ཐམས་ཅད་ནི་འདོད་ཆགས་ལ་སོགས་པ་ལ་གཞོལ་བ་ཉིད་ཀྱིས་རྗེས་སུ་མྱོང་བ་ཉིད་ཡིན་པའི་ཕྱིར་རོ། །གང་ཡང་རབ་ཏུ་ཞི་བ་དང་རྗེས་སུ་མཐུན་པའི་ཚིག་དེའང་ཁ་ན་མ་ཐོ་བ་དང་བཅས་པའི་ཡུལ་ཡིན་པར་ཀུན་ཏུ་བཤད་པ་ཉིད་ཡིན་པའི་ཕྱིར་གཏི་མུག་གི་བདག་ཉིད་ཅན་ཡིན་པར་བལྟ་བར་བྱའོ། །དེ་ཉིད་ཀྱིས་ན་ཡི་གེ་ཨ་ལ་སོགས་པ་ནས་ཧའི་བར་གྱི་ཡི་གེ་ཐམས་ཅད་ནི་སྔགས་ཀྱི་ངོ་བོ་ཉིད་ཡིན་པར་གསུངས་ཏེ། ངག་ཐམས་ཅད་ལ་དེ་དག་ཉིད་ཀྱིས་ཁྱབ་པ་ཡིན་པའི་ཕྱིར་རོ། །རྣམ་པར་དབྱེ་བའི་ཆ་བརྟག་པ་ལ་ནི་སྔ་མ་བཞིན་དུ་དེ་དང་རིགས་མཐུན་པ་ཉིད་དུ་བཤད་པར་བྱ་སྟེ། ཐམས་ཅད་མཁྱེན་པ་བྱེད་པ་ཉིད་ཀྱིས་ན་དེ་དག་ལས་བགྲོད་པ་གཞན་མེད་པའི་ཕྱིར་རོ། །དེ་ལ་རྣམ་པར་དབྱེ་བ་ནི་འདི་ཡིན་ཏེ། ཨ་ཨཱ་ཞེས་བྱ་བ་ནི་བཅོམ་ལྡན་འདས་འོད་དཔག་ཏུ་མེད་པ་དང་གོས་དཀར་མོའིའོ། །ཨི་ཨཱི་ཞེས་བྱ་བ་ནི་བཅོམ་ལྡན་འདས་དོན་ཡོད་གྲུབ་པ་དང་སྒྲོལ་མོའིའོ། །ཨུ་ཨཱུ་ཞེས་བྱ་བ་ནི་མི་བསྐྱོད་རྡོ་རྗེ་དང་ཀུན་ཏུ་བཟང་མོའི་བདག་ཉིད། ཅན་མཱ་མ་ཀཱི་ཆེན་མོའིའོ། །རྀ་རཱྀ་ཞེས་བྱ་བ་ནི་བཅོམ་ལྡན་འདས་རིན་ཆེན་འབྱུང་ལྡན་དང་མཱ་མ་ཀཱི་ཡོངས་སུ་གྱུར་པ་ནོར་གྱི་རྒྱུན་ལྟ་བུའིའོ། །ལྀ་ལཱྀ་ཞེས་བྱ་བ་ནི་བཅོམ་ལྡན་འདས་རྣམ་པར་སྣང་མཛད་དང་སྤྱན་གྱིའོ། །འདིར་ཐུང་ངུ་ནི་དེ་བཞིན་གཤེགས་པའི་སྔགས་ཡིན་ལ། རིང་པོ་ནི་རིག་པའི་ལྷ་མོ་རྣམས་ཀྱི་སྔགས་ཡིན་པར་བལྟ་བར་བྱའོ། །དེ་ལྟར་དེ་བཞིན་གཤེགས་པ་རྣམ་པ་ལྔར་བརྟགས་པས་ཆར་ཕྱེ་ནས། སྐུ་གསུམ་དུ་བརྟག་པ་ཉིད་ནི། ཨེ་ཨི། ཨོ་ཨ། ཨཾ་ཨཿ ཞེས་བྱ་བ་ནི་དེ་བཞིན་གཤེགས་པ་མི་བསྐྱོད་པ་དང༌། རྣམ་པར་སྣང་མཛད་དང༌། འོད་དཔག་ཏུ་མེད་པ་རང་རང་གི་ཕྱག་རྒྱ་དང་བཅས་པ་རྣམས་ཀྱི་སྔགས་ཡིན་པར་ཤེས་པར་བྱའོ། །དེ་བཞིན་དུ་ཀ་ཙ་ཊ་ཏ་པ་ལ་སོགས་པའི་སྡེ་ཚན་ནི་རེ་རེ་ཞིང་ལྷ་མོ་བཞི་དང་བཅས་པ་ལྔ་པོའི་སྔགས་ཡིན་ནོ། །འདིར་ང་ཉ་ཎ་ན་མ་ནི་རིམ་པ་བཞིན་དུ་འོད་དཔག་ཏུ་མེད་པ་དང༌། དོན་ཡོད་གྲུབ་པ་དང༌། རིན་ཆེན་འབྱུང་ལྡན་དང༌། མི་བསྐྱོད་པ་དང༌། །རྣམ་པར་སྣང་མཛད་ཡིན་ནོ། །ཀ་ཙ་ཊ་ཏ་པ་ལ་སོགས་པའི་སྡེ་ཚན་ནི་རེ་རེ་ཞིང་སྤྱན་ལ་སོགས་པའི་ཡིན་ནོ། །ཡ་ལ་སོགས་པ་བརྒྱད་ནི་ཁྲོ་བོ་བརྒྱད་ཀྱི་སྟེ། གནས་དང་རིགས་ལ་སོགས་པ་ཉེ་བར་བརྟགས་ནས་སྦྱར་བར་བྱའོ། །ཨ་ལ་སོགས་པའི་ཡི་གེ་རྣམས་ནི་སྔགས་ཡིན་ནོ། །ཞེས་བཅོམ་ལྡན་འདས་ཀྱིས་སྤྱིའི་ཚིག་ཏུ་གསུངས་མོད་ཀྱི། འོན་ཀྱང་རྣམ་པར་དབྱེ་བ་འདི་ནི་ཆར་དབྱེ་བའི་རྒྱུ་གཞན་མེད་པའི་ཕྱིར་ཁོ་བོས་མིང་དང༌། རིགས་དང༌། གནས་ལ་སོགས་པ་ཉེ་བར་བརྟགས་ནས་བྲིས་པ་ཡིན་པས། འདིར་ལོག་པར་གྱུར་པའི་སོམ་ཉིས་ཉེས་པའི་རྟོག་པ་བསྐྱེད་པར་མི་བྱ་སྟེ། དེའང་འདི་ལྟར་ཐམས་ཅད་ཀྱིས་ཀྱང་གཉིས་སུ་མེད་པའི་དེ་ཁོ་ན་ཉིད་ལ་གཞོལ་བ་ཉིད་དུ་དོན་ཐ་མི་དད་པ་ཡིན་པའི་ཕྱིར་རོ། །དོན་དམ་པ་ཚད་མར་གྱུར་པ་ཉིད་ལ་ཐམས་ཅད་དོན་ཐམས་ཅད་སྒྲུབ་པར་བྱེད་པ་ཡིན་ནོ། །ཞེས་གསུངས་པ་ཡིན་ནོ། །དེ་བས་ན་ཇི་ལྟར་མངོན་པར་ཞེན་པ་ཐམས་ཅད་ཀྱི་བདག་ཉིད་ཅན་ཐམས་ཅད་ནི་དེ་ཁོ་ན་ཉིད་སྟོན་པ་ཡིན་པས་ན་རང་དགར་སྦྱར་བ་ལས་ཀྱང་རྣམ་པར་དབྱེ་བ་ལ་ཉེས་པ་མེད་དོ། །དེ་བས་ན་སྔགས་འདི་ནི་ཐུགས་རྗེ་ཆེན་པོ་དང་ལྡན་པ་རྣམས་ཀྱིས་དེ་ཁོ་ན་ཉིད་ལ་མངོན་པར་ཞེན་པས་བཟླ་ཞིང༌། དེ་ཁོ་ན་ཉིད་ལ་སེམས་རབ་ཏུ་བཞག་པས་སྡིག་པ་རྣམས་རབ་ཏུ་ཟད་པར་བྱེད་པ་དང༌། བསོད་ནམས་དང་ཡེ་ཤེས་ཀྱི་ཚོགས་རྫོགས་པར་བྱེད་ཅིང༌། སྙོམས་པར་འཇུག་པ་ལ་སེམས་མངོན་པར་ཞེན་པའི་ལས་བྱེད་པ་ནས། དྲི་མ་མེད་ཅིང་མི་ཟད་པའི་བསོད་ནམས་དང་ཡེ་ཤེས་ཀྱི་བདུད་རྩིས་ཚིམ་པར་བྱས་ནས། དགོས་པ་མཐའ་ཡས་པའི་དགའ་བའི་བདག་ཉིད་ཅན་ཆོས་ཀྱི་དབྱིངས་ཀྱང་ཐོབ་པའི་བར་དུ་བྱེད་དེ། ཆོས་ཀྱི་དབྱིངས་སུ་རབ་ཏུ་འབྱེད་པའི་རྒྱུ་མཐུན་པ་ཉིད་ཀྱིས་འདོད་པའི་དོན་ཐམས་ཅད་སྒྲུབ་པ་ཡིན་ནོ། །དེ་བས་ན་འདི་ལྟར་གསང་བ་གཙོ་བོར་གྱུར་པའི་དོན་གསལ་བར་བྱེད་པའི་དམ་པ་ཡིན་པས་ན་སྔགས་ཞེས་བྱ་བར་མིང་དུ་བཏགས་པ་ཡིན་ཏེ། དེ་ལྟར་ན་གསུང་གི་དཀྱིལ་འཁོར་དུ་རྣམ་པར་བརྟག་པ་འདི་ནི་ངག་གི་སྤྲོས་པ་ལ་མངོན་པར་ཞེན་པའི་གསང་སྔགས་ཀྱི་སྒོར་སྤྱད་པ་སྤྱོད་པ་རྣམས་ལ་བཅོམ་ལྡན་འདས་ཀྱིས་གསུངས་པ་ཡིན་ནོ། །གང་རགས་པའི་ཡུལ་ལ་མངོན་པར་ཞེན་པ་རྣམས་ནི་ཐོག་མ་ཁོ་ནར་ཕྲ་བ་བསྒོམ་པ་ལ་སྦྱོར་བར་མི་ནུས་པ་དེ་ལའང་ཐུགས་རྗེས་ནོན་པའི་ཐུགས་དང་ལྡན་པའི་སྟོན་པས་བདུད་རྩིའི་གོ་འཕང་ཐོབ་པར་བྱ་བའི་ཕྱིར་སྐུའི་དཀྱིལ་འཁོར་གསུངས་པ་ཡིན་པས། དེ་བརྗོད་པར་བྱ་སྟེ། ཡོངས་སུ་བརྟག་པ་དང༌། བྱིན་གྱིས་བརླབ་པ་དང༌། ཡོངས་སུ་རྫོགས་པར་བསྒོམ་པ་ལ་ནི་རྒྱུད་ལས་ལེགས་པར་གསུངས་པའི་རིམ་པ་ཐམས་ཅད་བཤད་པར་བྱ་ལ། འདིར་ནི་དེའི་ཚིག་གི་དོན་ཙམ་ཞིག་བརྗོད་པར་བྱ་སྟེ། ནམ་མཁའི་དབྱིངས་ཀྱི་དབུས་ན་གནས་པའི་ཡི་གེ་བྷྲཱུྃ་ནི་རིན་པོ་ཆེའི་ཁང་པ་བརྩེགས་པའི་ནང་ན་ལས་ཀྱི་རྡོ་རྗེ་རྣམ་པར་སྤྲུལ་པའི་ཉི་མ་དང༌། ཟླ་བ་དང༌། པདྨ་དང༌། རིན་པོ་ཆེ་དང༌། སྣ་ཚོགས་རྡོ་རྗེ་ལ་སོགས་པའི་གདན་ལ་གནས་པ། བཛྲ་དྷྲྀཀྲ་ཅེས་བྱ་བ་ལ་སོགས་པའི་ས་བོན་ལས་བྱུང་བ། སྐུ་མདོག་སྣ་ཚོགས་པ། ཞལ་གསུམ་དང༌། ཕྱག་དྲུག་དང༌། དྲིལ་བུ་དང༌། ནོར་བུ་དང༌། རལ་གྲི་དང༌། འཁོར་ལོ་དང༌། པདྨ་དང༌། རྡོ་རྗེ་ལ་སོགས་པའི་མཚོན་ཆ་རྣམས་ལས་སྤྲོ་བ་དང་བསྡུ་བར་བྱེད་པ། རང་གི་སྙིང་པོའི་སྔགས་བཟླ་བ། སྣ་ཚོགས་པའི་ན་བཟའ་དང༌། ཕྲེང་བ་དང༌། རྒྱན་གྱིས་བརྒྱན་པ། ལས་སྣ་ཚོགས་པ་བྱེད་ཅིང༌། སེམས་ཅན་མཐའ་ཡས་པའི་དགོས་པ་བྱེད་པ། སྣ་ཚོགས་ཤིང་མཐའ་ཡས་པའི་མཆོད་པའི་ཡོ་བྱད་ཀྱིས་ཐུགས་མཉེས་པར་བྱེད་པ། རིག་པའི་ཚོགས་དང༌། བྱང་ཆུབ་སེམས་དཔའ་དང༌། ཁྲོ་བོ་ལ་སོགས་པའི་རིགས་ཀྱི་བདག་པོར་གྱུར་པ། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་གྱི་བདག་པོའི་རང་བཞིན་གྱི་ང་རྒྱལ་ཉིད་དུ་རང་ཉིད་བསྒོམ་ཞིང༌། བདག་པོའི་སྙིང་པོ་བཟླ་བར་བྱའོ། །དེ་ཉིད་ཀྱི་རྗེས་སུ་མཐུན་པ་དཔེ་མེད་པའི་རིག་པའི་ཚོགས་མ་ལུས་པའི་བདག་པོས་ཡོངས་སུ་བསྐོར་བ། ཡིད་ཀྱི་རང་བཞིན་དུ་ཡིད་དུ་འོང་བའི་ཡུལ་མ་ལུས་པས་ཁྱབ་ཅིང་དགའ་བ་དང་མ་ཡེངས་པར་བླ་མའི་མན་ངག་གི་རིམ་པས་ཟློས་ཤིང༌། སྣ་ཚོགས་པར་སྣང་བ་དང་བྲལ་བར་ཡི་གེ་སྣ་ཚོགས་ཐམས་ཅད་ལ་སེམས་ཐིམ་པར་གྱུར་ཀྱང༌། སྔགས་དེ་རྣམས་ཞེ་སྡང་རྡོ་རྗེ་ལ་སོགས་པ་གསལ་བར་བྱེད་པས་དེ་ཉིད་དུ་ཐིམ་པར་བྱས་ཤིང༌། ཞེ་སྡང་ལ་སོགས་པའི་སེམས་དེའང་རིམ་གྱིས་རྟོག་པའི་དྲི་མ་མ་ལུས་པ་དང་བྲལ་ནས་ཆོས་ཀྱི་དབྱིངས་ལ་འཇུག་པར་འགྱུར་བ་ཡིན་ནོ། །དེ་ལྟར་རྡོ་རྗེ་གསུམ་གྱི་དཀྱིལ་འཁོར་བསྒོམས་པས་ཀྱང་རྣམ་པ་ཐམས་ཅད་མཁྱེན་པའི་མཚན་ཉིད་ཁོ་ན་འབྲས་བུ་ཡིན་པས་འབྲས་བུ་ཁྱད་པར་མེད་པ་ཡིན་ལ། གཅིག་ནས་གཅིག་ཏུ་མངོན་པར་བརྒྱུད་པའི་རིམ་པ་ནི་ཁྱད་པར་ཡིན་ནོ། །དེ་ལྟར་ན་དཀྱིལ་འཁོར་གསུམ་པོ་བསྒོམས་པས་འདོད་ཆགས་ལ་སོགས་པ་ཉིད་ཐབས་ཀྱི་སྒོ་ཡིན་པར་བསྟན་པ་ནི་རིགས་པ་ཡིན་ནོ། །དེའང་གང་གི་ཕྱིར་ཆོས་ཐམས་ཅད་རང་བཞིན་གྱིས་དག་པར་དེ་བཞིན་གཤེགས་པས་བསྟན་པ་ཡིན་པས་ན། འདིར་འདོད་ཆགས་ལ་སོགས་པ་སྤང་བར་བྱ་བའམ། འདོད་ཆགས་དང་བྲལ་བ་ལ་སོགས་པ་བླང་བར་བྱ་བ་མེད་དེ། ཕྱིན་ཅི་མ་ལོག་པའི་དེ་ཁོ་ན་ཉིད་འབའ་ཞིག་རྟོགས་པར་བྱས་པ་ལས་ཡང་དག་པ་མཐོང་བ་སྐྱེ་བར་འགྱུར་ལ། ཕྱིན་ཅི་མ་ལོག་པའི་ཡེ་ཤེས་ཀྱིས་ནི་གྲོལ་བར་འགྱུར་བ་ཡིན་ནོ། །དོན་འདི་ནི་སློབ་དཔོན་ཀླུ་སྒྲུབ་ཀྱི་ཞལ་སྔ་ནས་ཀྱིས་ཀྱང༌། འདི་ལ་བསལ་བྱ་གང་ཡང་མེད། །གཞག་པར་བྱ་བ་ཅི་ཡང་མེད། །ཡང་དག་ཉིད་ལ་ཡང་དག་བ་ལྟ། །ཡང་དག་མཐོང་ན་རྣམ་པར་རྒོལ། །ཞེས་བྱ་བས་གསལ་བར་མཛད་པ་ཡིན་ནོ། །འདིར་ཐུགས་རྗེ་ཆེན་པོ་དང་ལྡན་པ། ཕྱིན་ཅི་མ་ལོག་པའི་ཐུགས་དང་ལྡན་པ་རྣམས་ནི་འཇུག་པ་གང་ཡང་རུང་བ་དེ་ཐམས་ཅད་ཐབས་དང་ཤེས་རབ་ཀྱིས་ཡོངས་སུ་ཟིན་པ་ཉིད་ཡིན་པས་ན་གང་ལས་ཀྱང་ལྡོག་པར་མི་བྱེད་དོ། །དེ་བས་ན་བཅོམ་ལྡན་འདས་སེམས་ཅན་ཐམས་ཅད་ཀྱི་བསམ་པ་དང་བག་ལ་ཉལ་བ་མཁྱེན་པས་སྔགས་ཀྱི་བསྟན་བཅོས་རྣམ་པ་བཞི་གསུངས་ཏེ། གང་ཡང་རེ་ཞིག་སྐྱེ་བ་གཞན་དུ་གོམས་པའི་བག་ཆགས་ཀྱིས་སྐྱེ་བོ་མེད་པའི་ནགས་ཚལ་གྱི་གནས་དང༌། ཁྲུས་དང༌། དཀྱིལ་འཁོར་བྲི་བ་དང༌། མཆོད་པ་དང༌། སྦྱིན་སྲེག་དང༌། དཀའ་ཐུབ་དང༌། བཟླས་བརྗོད་ལ་སོགས་པའི་བྱ་བ་མེད་པར་ཡིད་མཉམ་པར་འཇོག་པར་མི་འཐོབ་པ་དེའི་ཕྱིར་ན་བྱ་བའི་རྒྱུད་སྟོན་པར་མཛད་པ་ཡིན་ནོ། །གང་ཡང་དེ་ཁོ་ན་ཉིད་ལ་མངོན་པར་ཞེན་པའི་སེམས་དང་ལྡན་པ་དག་ཀྱང་དད་པའི་སྟོབས་ཀྱིས་བདེ་བར་གཤེགས་པས་གསུངས་པའི་བྱ་བ་རྣམས་ཀྱིས་ཀྱང་ཡེ་ཤེས་འཐོབ་པར་འགྱུར་བས་བྱ་བ་ལ་ལྟོས་པ་དང་བཅས་པ་ཡིན་ལ། དེ་རྣམས་ལ་ནི་བྱ་བའི་ཡན་ལག་ཤིན་ཏུ་མང་པོ་མ་ཡིན་པར་རྩ་བའི་རྒྱུད་གསུངས་པ་ཡིན་ནོ། །གཞན་དག་ནི་གཉིས་སུ་མེད་པའི་དེ་ཁོ་ན་ཉིད་བསྒོམ་པར་གཅིག་ཏུ་མོས་ལ། བྱ་བ་མང་པོའི་ཚོགས་རྣམས་ལ་འདོད་པའི་གཡེང་བར་འདུ་ཤེས་པ་མེད་པ་ཅན་དེའི་དོན་དུ་ནི་རྣལ་འབྱོར་གཙོ་བོར་མཛད་དེ། །བྱ་བའི་ཡན་ལག་ཅུང་ཟད་ཅིག་ཞར་ལ་སྟོན་པར་མཛད་པའི་སྤྱོད་པའི་རྒྱུད་གསུངས་པ་ཡིན་ནོ། །ཡང་གང་ཞིག་དེའི་རིགས་སུ་གཏོགས་ཤིང་སྐྱེ་བ་གཞན་དུ་གོམས་པའི་སྟོབས་ཀྱིས་བྱ་བ་ཐམས་ཅད་དང་དངོས་པོ་ཐམས་ཅད་ལ་གཉིས་ཀྱི་འདུ་ཤེས་འཇུག་པར་མི་བྱེད་པའི་བདག་ཉིད་ཆེན་པོ་དེ་རྣམས་ལ་བྱ་བའི་ངེས་པ་མ་གསུངས་ཏེ། ཐམས་ཅད་བྱེད་པ་དང་ཐམས་ཅད་སྤྱོད་པ་ལའང་དགག་པ་མེད་པ་ནི་རྒྱུད་ཐམས་ཅད་ཀྱི་གོང་མར་གྱུར་པ། རྣལ་འབྱོར་ཆེན་པོའི་རྒྱུད་བཅོམ་ལྡན་འདས་ཀྱིས་གསུངས་པ་ཡིན་ནོ། །དེ་ལྟར་ན་སེམས་ཅན་ཐམས་ཅད་ཀྱི་དོན་བྱ་བའི་ཕྱིར་རྣམ་པ་བཞི་པོས་སྣ་ཚོགས་པའི་ཐབས་དང་ལྡན་པའི་སྔགས་ཀྱི་བསྟན་བཅོས་གསུངས་པ་ཡིན་ནོ། །གང་ཞིག་གང་དུ་ཇི་ལྟར་འདོད། །དེ་ཉིད་དེ་ལ་ངེས་སྦྱོར་ཞིང༌། །འདོད་པའི་དོན་ནི་འཐོབ་མཛད་པའི། །དམ་པའི་དོན་ནི་ཐུབ་པས་གསུངས། །འདི་ནི་གསང་སྔགས་ཀྱི་ཐེག་པ་ཆེན་པོའི་ལྷག་པའི་ཁྱད་པར་ཡིན་ཏེ། གང༌། སེམས་ཅན་གང་གིས། ཡུལ་གང་དུའམ། དུས་གང་དུ་ཇི་ལྟར་མངོན་པར་འདོད་པར་འགྱུར་བ་དེ་དེ་ཉིད་ལ་ངེས་པར་སྦྱོར་ཞིང༌། ཐབས་བདེ་བ་ཉིད་ཀྱིས་བྱང་ཆུབ་འཐོབ་པར་མཛད་པ་ཡིན་ནོ། །དེ་བས་ན། སྐྱེ་བོ་མི་བཟད་པ་ཡི་ལས། །གང་དང་གང་གིས་བཅིངས་གྱུར་པ། །ཐབས་དང་བཅས་ན་དེ་ཉིད་ཀྱིས། སྲིད་པའི་འཆིང་བ་ལས་གྲོལ་འགྱུར། །ཞེས་གསུངས་པ་ཡིན་ནོ། །དེ་ལྟར་རྗེས་སུ་མཐུན་པའི་ཐབས་སྟོན་པར་མཛད་པས་ན་གསང་སྔགས་ཀྱི་ཐེག་པ་ཆེན་པོར་ནི་བཅོམ་ལྡན་འདས་དཀའ་བར་སྤྱོད་པ་སྟོན་པར་མ་མཛད་པ་ཡིན་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པར་ནི་ཅི་ནས་ཀྱང་དཀའ་བ་མེད་པའི་མིང་དང་ལྡན་པ་ཉིད་བྱང་ཆུབ་པ་ཡིན་པ་དེ་ལྟར་ནི་ཐམས་ཅད་དུ་སྟོན་པར་མཛད་པ་ཉིད་མ་ཡིན་ནོ། །དེར་ནི་མིང་ཙམ་ཞིག་བཀག་པ་ཡིན་ནོ་ཞེ་ན། མིང་བཀག་པ་ཉིད་ཀྱིས་དཀའ་བ་ཉིད་བཀག་པར་གྱུར་པ་མ་ཡིན་ནམ། གང་ཞིག་བྱེད་པ་ཉིད་ན་དཀའ་བའི་མིང་འཇུག་ལ། དེ་ཉིད་ནི་དཀའ་བ་ཡིན་གྱི། །བྱ་བ་ཙམ་མ་ཡིན་ནོ། །བྱང་ཆུབ་སེམས་དཔའ་ནི་གཉིས་སུ་མེད་པའི་ ཏིང་ངེ་འཛིན་གོམས་པར་གྱུར་པས་ན་མགོ་བོ་དང༌། ལག་པ་དང༌། རྐང་པ་ལ་སོགས་པའི་སྦྱིན་པ་ནི་གཞན་གྱི་དོན་གྱི་འདུ་ཤེས་ཀྱིས་དཀའ་བ་ཐོབ་པས་དེའི་མིང་ཉིད་ལ་འཇུག་ན་དེའི་ཚེ་དེ་ཇི་ལྟར་དཀའ་བ་ཡིན། གཞན་དག་ལ་དཀའ་བ་ཉིད་ཀྱིས་ན་གྲགས་པ་ཙམ་ཉིད་ཡིན་ནོ་ཞེ་ན། གལ་ཏེ་དེ་ལྟ་ན་ནི་གསང་སྔགས་ཀྱི་སྒོ་ལ་སྤྱད་པ་སྤྱོད་པ་བདེ་བའི་ཡོ་བྱད་ཐམས་ཅད་དང་ལྡན་པའི་སྙིང་རྗེ་ཆེན་པོ་རོ་གཅིག་པའི་མཆོག་ཏུ་དགའ་བའི་སྙོམས་པར་འཇུག་པ་མི་འདོར་བ་རྣམས་ནི་སྤྲུལ་པའི་ཚོགས་ཀྱིས་འགྲོ་བ་རྣམས་ཀྱི་མངོན་པར་འདོད་པའི་དོན་རྣམས་ཅིག་ཅར་དུ་བྱེད་པ་ནི་གཞན་ལ་ལྷག་པར་དཀའ་བ་ཉིད་དུ་གྲགས་པས་འདི་དག་མཉམ་པ་ཉིད་ཡིན་ནོ། །དེ་ནི་མ་ཡིན་ཏེ། དཀའ་བ་ནི་འདིར་རྣམ་པ་ཐམས་ཅད་དུ་གཞན་གྱི་དོན་གང་ཅུང་ཟད་ལ་བྱ་བར་བཤད་པ་མ་ཡིན་ལ། དེའང་དཀའ་བའི་མིང་ཅན་དུ་རིགས་པ་མ་ཡིན་ནོ། །དེ་བས་ན་མིང་བཀག་པས་ཐུགས་རྗེ་ཆེན་པོ་དང་ལྡན་པའི་དེ་ཁོ་ན་ཉིད་ཀྱི་རྣལ་འབྱོར་པ་ཉིད་ཀྱི་ཕུན་སུམ་ཚོགས་པ་ཡིན་པར་བསྟན་པ་ཡིན་ནོ། །དེ་ལ་དཀའ་བར་བྱེད་པའམ། སླ་བར་བྱེད་པ་ནི་རིགས་སུ་གཏོགས་པ་ཅི་འདོད་པར་སྤྱོད་པ་ཉིད་དོ། །དེ་བས་བདེ་བ་ཉིད་ཀྱིས་བདེ་བ་ཐོབ་པར་བྱ་བའི་ཕྱིར་བཅོམ་ལྡན་འདས་ཀྱིས་གསང་སྔགས་ཀྱི་ཐེག་པ་ཆེན་པོར་ནི་དཀའ་བ་མི་སྤྱོད་པ་སྟོན་པར་མཛད་པ་ཡིན་ནོ། །དེའང་འདི་ལྟར། གང་འདོད་ཆགས་ལ་སོགས་པའི་ཀུན་ཏུ་སྤྱོད་པའི་ཉེས་པའི་ཚོགས་ཀྱི་རང་བཞིན་ཉིད་ཀྱིས་རགས་པའི་རྣམ་པར་རྟོག་པ་མངོན་པར་མི་ཤེས་པ། སྙིང་རྗེ་ཆེན་པོ་དང་ལྡན་པ། གཉིས་སུ་མེད་པའི་དེ་ཁོ་ན་ཉིད་འཚོལ་བ་ལ་བརྩོན་པ། དབང་པོ་རབ་ཀྱི་ཡང་རབ་ཏུ་གྱུར་པའི་བདག་ཉིད་ཆེན་པོ་དེའི་ཕྱིར་ཕྱི་དང་ནང་གི་བདག་ཉིད་ཅན་གྱིས་བྱ་བའི་སྤྲོས་པའི་ཉེས་པ་མ་ལུས་པ་སྤངས་པས་སྙིང་རྗེ་ཆེན་པོར་རོ་གཅིག་པ། ཆོས་ཐམས་ཅད་བདག་མེད་པའི་ཡེ་ཤེས་ཀྱི་ངོ་བོ་ཉིད། མིང་གཞན་ཐབས་དང་ཤེས་རབ་ཅེས་བྱ་བ་ཕྱག་རྒྱ་ཆེན་པོ་དང་གསང་བ་ཐམས་ཅད་ཀྱི་དམ་པར་ཉེ་བར་སྟོན་པར་མཛད་པ་ཡིན་ནོ། །གང་ཡང་ཐ་མལ་པའི་ཡུལ་ལ་ཉེ་བར་ལོངས་སྤྱོད་པ་ལ་རྒྱབ་ཀྱིས་ཕྱོགས་ཀྱང་འདོད་ཆགས་ལ་སོགས་པའི་བག་ཆགས་ཀྱི་རྣམ་པར་རྟོག་པ་མ་སྤངས་པ། རྣམ་པར་རྟོག་པའི་ཡེ་ཤེས་སྣ་ཚོགས་པར་སྤྲུལ་པ། དབང་པོ་མཆོག་གི་བར་མར་གྱུར་པ། དོན་དམ་པའི་ཡེ་ཤེས་ཀྱི་རྒྱ་མཚོ་ཆེན་པོར་འཇུག་པར་ནུས་པ་མ་ཡིན་པ་དེའི་ཕྱིར་ཕྲེང་བ་དང༌། གོས་དང༌། རྒྱན་ལ་སོགས་པ་ཤེས་རབ་ལ་དགོས་པའི་ཚོགས་སུ་གྱུར་པའི་ཐབས་དང་ཤེས་རབ་ཀྱི་བདག་ཉིད་ཅན། དེ་བཞིན་གཤེགས་པའི་རིག་པའི་ཚོགས་སྤྲུལ་པའི་ཡེ་ཤེས་ཀྱི་ངོ་བོ་ཉིད་ཕྱག་རྒྱ་ཆེན་པོ་རྟོགས་པའི་ཐབས་སུ་གྱུར་པ་ཡེ་ཤེས་ཀྱི་ཕྱག་རྒྱ་གསུངས་པ་ཡིན་ནོ། །གཞན་ཡང་དབང་པོ་མཆོག་གི་ཐ་མ་གཉིས་སུ་མེད་པའི་ཡེ་ཤེས་ལ་དགའ་བ་ཡིན་དུ་ཟིན་ཀྱང༌། འདོད་པའི་འདོད་ཆགས་མ་སྤངས་ཤིང༌། དེའི་ཡུལ་དང་ཉེ་བར་གྱུར་པ་ལས་རྣམ་པར་གཡེང་བར་འགྱུར་གྱི། ཏིང་ངེ་འཛིན་དུ་མི་འགྱུར་བས། དེ་ལ་ནི་དམ་ཚིག་གི་ཕྱག་རྒྱ་རྗེས་སུ་གནང་སྟེ། དེའང་རྒྱུད་ལས་ཇི་སྐད་བཤད་པའི་གཟུགས་དང་ལང་ཚོ་ལ་སོགས་པའི་ཡོན་ཏན་དང་ལྡན་པ། ལོ་བཅུ་གཉིས་མ་ལ་སོགས་པའི་ཚད་དང་ལྡན་པ། རང་གི་བདག་པོའི་རིགས་ལས་བྱུང་བ། སྔགས་དང་རྒྱུད་ཤིན་ཏུ་ལེགས་པར་བསླབས་པ། དམ་ཚིག་ཕུན་སུམ་ཚོགས་པ་ལ་སོགས་པའི་ཡོན་ཏན་གྱི་ཁྱད་པར་དང་ལྡན་པ་སྟེ། དེ་ལའང་ལྷའི་དགོད་པ་བྱས་པའི་སྔགས་ཀྱི་ལུས་དང་ཤེས་རབ་ཀྱི་བདག་ཉིད་ཅན་དང༌། བདག་ཀྱང་སྙིང་རྗེ་ཆེན་པོ་ཡོངས་སུ་གྱུར་པ་ཐམས་ཅད་མཁྱེན་པའི་གཟུགས་སུ་བསམ་པའི་ཏིང་ངེ་འཛིན་ཉིད་ལ་གནས་པ་ནི་ཀུན་ནས་ཉོན་མོངས་པ་མ་ཡིན་གྱི། ཐབས་ཉིད་ཡིན་ནོ། །གང་ཞིག་འདོད་ཆགས་ལྷག་པར་ཆེ་ཞིང༌། དེ་ལྟ་བུའི་རྣམ་པ་ཡོངས་སུ་རྫོགས་པར་མི་ནུས་པའི་དབུལ་བ་ཉིད་དམ། རང་ཉིད་དེ་ལ་ལྟོས་པ་མེད་ཅིང་དེ་ཁོ་ན་ཉིད་ཀྱི་བློ་ཆེ་བ་མ་ཡིན་པ་ལ་གནས་པ་ཉིད་ཀྱིས་ཡོངས་སུ་འཛིན་པ་དེ་ལྟ་བུ་ལ་མི་འཇུག་པར་གཞན་གྱིས་སེམས་མཉམ་པར་འཇོག་པར་མི་ནུས་པ་དེའི་ཕྱིར་ནི་ལས་ཀྱི་ཕྱག་རྒྱ་གསུངས་པ་ཡིན་ལ། དེར་ཡང་རྗེས་སུ་མཐུན་པའི་ལས་སུ་བྱེད་པ་ཉིད་ཀྱིས་ཉམས་སུ་ལེན་པ་ཡིན་ནོ། །དེ་ལྟར་སེམས་ཅན་གང་གང་ལ་མངོན་པར་འདོད་པ་དེ་དེ་ཉིད་ལ་ངེས་པར་སྦྱོར་བར་མཛད་པས། གཙོ་བོས་སེམས་ཅན་ཐམས་ཅད་ཐམས་ཅད་མཁྱེན་པའི་གནས་འཐོབ་པར་མཛད་པའི་ཕྱིར་སྔགས་ཀྱི་ཐེག་པ་ཉིད་དགའ་བ་མེད་ཅིང་བྱང་ཆུབ་ཀྱི་རྒྱུའི་གཙོ་བོ་ཡིན་ནོ། །དེ་བས་ན། དཀའ་ཐུབ་སྡོམ་པ་མི་བཟད་པ། །བསྟེན་པས་འགྲུབ་པར་མི་འགྱུར་གྱི། །ཞེས་བྱ་བ་ལ་སོགས་པ་གསུངས་ཏེ། དེ་རྣམས་ཀྱིས་ནི། རང་སེམས་མཉམ་ཉིད་གཡེང་འགྱུར་ལ། །གཡེང་བས་འགྲུབ་པར་མི་འགྱུར་རོ། །ཞེས་བྱ་བའང་རིགས་པ་ཉིད་ཡིན་ནོ། །འདིར་བདེན་པའི་དེ་ཁོ་ན་ཉིད་ཀྱི་རྣལ་འབྱོར་པ་ནི་དེ་ཁོ་ན་ཉིད་ཀྱི་ཐབས་མ་ཤེས་པའི་ཕྱིར་དབང་པོ་རྟུལ་པོ་ཡིན་པར་ཤེས་པར་བྱའོ། །ཕ་རོལ་ཏུ་ཕྱིན་པའི་དེ་ཁོ་ན་ཉིད་ཀྱི་རྣལ་འབྱོར་པ་ནི་ཐབས་ཉིད་ལ་འཁྲུལ་པ་ཡིན་པའི་ཕྱིར་དབང་པོ་འབྲིང་པོ་ཡིན་ནོ། །གསང་སྔགས་ཀྱི་སྒོར་སྤྱད་པ་སྤྱོད་པ་རྣམས་ནི་གང་དུའང་རྣམ་པར་རྨོངས་པ་མེད་པས་ན་དབང་པོ་རྣོན་པོ་ཡིན་ནོ། །དེ་བས་ན་དབང་པོ་རྣོན་པོ་རྣམས་ནི་གང་གཞན་དག་བྱེད་ན་ངན་འགྲོར་འགྲོ་བར་འགྱུར་བ་དེ་ཉིད་ཀྱི་ཕྱིན་ཅི་མ་ལོག་པའི་ཐབས་ལ་མཁས་པས་ཀུན་ཏུ་སྤྱོད་པའི་སྔགས་ཀྱི་བརྟུལ་ཞུགས་ཅན་ནི་རྣམ་པར་དག་པའི་གནས་འཐོབ་པར་འགྱུར་རོ། །དབང་པོ་རྟུལ་པོའི་རྟུལ་པོ་ལ་སོགས་པའི་དབྱེ་བ་ནི་རང་ཉིད་ཀྱིས་ཤེས་པར་ནུས་པས་ན་མ་སྤྲོས་སོ། །དེ་བས་ན་དེ་ཁོ་ན་ཉིད་དང་ཐབས་ལ་མཁས་པ་དག་ལ་མ་རྨོངས་པ་ལ་སོགས་པའི་རྒྱུ་རྣམས་ཀྱིས་སྔགས་ཀྱི་ཐེག་པ་ཉིད་ཚུལ་ཐམས་ཅད་ཀྱི་མཆོག་ཡིན་པར་བཅོམ་ལྡན་འདས་ཀྱིས་གསུངས་ཏེ། ཀུན་ཏུ་བཟང་པོའི་ཐུགས་རྗེ་ཆེན་པོས་སེམས་ཅན་གྱི་ཁམས་ཡོངས་སུ་སྐྱོབ་པའི་མཛད་པ་འགྲུབ་པ་ནི་སོ་སོར་ངེས་པའི་སེམས་ཅན་ལ་ཕན་འདོགས་པའི་ལམ་གྱིས་འགྲུབ་པ་མ་ཡིན་པས་ན། སྔགས་ཀྱི་བསྟན་བཅོས་ནི་བསྟན་བཅོས་ཐམས་ཅད་ལས་ཁྱད་པར་དུ་འཕགས་པར་འགྲུབ་པ་ཡིན་ནོ། །གང་ཡང་རྣམ་པ་ཐམས་ཅད་མཁྱེན་པ་ནི་བྱམས་པ་ལ་སོགས་པ་ཉིད་ཀྱིས་མ་ལུས་པ་ལ་དམིགས་པ་ལས་འབྱུང་བར་འགྱུར་གྱི། ཞེ་སྡང་ལ་སོགས་པ་ལས་ནི་མ་ཡིན་ཏེ། བྱམས་པ་ལ་སོགས་པས་ཀུན་ནས་བསླངས་པའི་སྦྱིན་པ་ལ་སོགས་པ་ནི་ཞེ་སྡང་ལ་སོགས་པས་ཀུན་ནས་བསླངས་པའི་མངོན་སྤྱོད་ལ་སོགས་པ་ལས་ནི་མ་ཡིན་ཏེ། དེ་དང་འགལ་བའི་ཕྱིར་རོ་ཞེ་ན། འདིར་བརྗོད་པར་བྱ་སྟེ། འགལ་བ་ཞེས་བྱ་བ་འདི་ཅི་ཞིག་ཡིན། གལ་ཏེ་ཕན་ཚུན་ཡོངས་སུ་སྤང་བར་གནས་པའི་མཚན་ཉིད་ཅན་ཡིན་ན་ནི་བྱམས་པ་ལ་སོགས་པ་དང་སྙིང་རྗེ་དེའང་ཕན་ཚུན་ཡོད་དོ། །ཞེས་རྒྱུ་མེད་པ་ཉིད་དུ་ཐལ་བར་འགྱུར་རོ། །ལྷན་ཅིག་མི་གནས་པའི་མཚན་ཉིད་ཅན་ཡིན་ནོ་ཞེ་ན། དེ་ནི་ཇི་ལྟར་བྱམས་པ་དང་སྙིང་རྗེ་ལ་སོགས་པ་ཡོད་པ་དེ་ལྟར་ཞེ་སྡང་ལ་སོགས་པས་ཀྱང་མི་འགྱུར་ཏེ། གང་གི་ཕྱིར་བྱང་ཆུབ་སེམས་དཔའ་ནི་བྱང་ཆུབ་ཏུ་སེམས་དང་པོ་བསྐྱེད་པ་ནས་ཡོངས་སུ་བཟུང་བར་བྱས་ནས། སེམས་ཅན་མ་ལུས་པ་གདོན་པའི་བསམ་པ་དང༌། དང་པོར་མ་ལུས་པ་ལ་དམིགས་པའི་བྱམས་པ་ལ་སོགས་པ་ཉིད་ཀྱང་བྱེད་དེ། དེའང་དེའི་ སེམས་ཅན་ཐམས་ཅད་སྡུག་བསྔལ་གསུམ་གྱིས་ཁྱབ་པ་ལ་སྙིང་རྗེ་བས་ངེས་པར་བདག་གིས་འདི་དག་བདེ་བ་དང་ལྡན་པའི་རབ་མཆོག་ཏུ་གྱུར་པའི་བདེ་བར་གཤེགས་པའི་གོ་འཕང་ལ་གཞག་པར་བྱའོ། །ཞེས་བྱ་བ་ནི་བྱམས་པའོ། །བླ་ན་མེད་པའི་ཆོས་ཀྱི་སྐུ་ངེས་པར་བདེ་བར་གཤེགས་པ་ཉིད་དུ་འདིས་འགྱུར་རོ། །ཞེས་བྱ་བ་ནི་དགའ་བའོ། །འདི་དག་ནི་བསོད་ནམས་མ་ཡིན་པ་བྱེད་པ་ཡིན་ཡང༌། བདག་གིས་བྱང་ཆུབ་ཀྱི་སེམས་ཀྱི་ཡུལ་དུ་བྱས་ལ། ངེས་པར་བླ་ན་མེད་པའི་དགེ་བའི་སྐལ་བ་ཅན་དུ་བྱའོ། །ཞེས་འགའ་ཞིག་ལ་བཏང་སྙོམས་པ་ཡིན་ནོ། །དེ་ལྟར་ན་དམིགས་པ་ཐ་དད་པའི་བྱམས་པ་ལ་སོགས་པ་སྙིང་རྗེ་ཆེན་པོའི་སེམས་ཀྱི་ཁོངས་སུ་གཏོགས་པ་ལ་འགལ་བ་མེད་དོ། །དེ་བཞིན་དུ་དམིགས་པ་ཐ་མི་དད་པ་རྣམས་ཀྱིའང་བྱང་ཆུབ་ཀྱི་སེམས་ཀྱི་རྗེས་སུ་འགྲོ་བས་བདེ་བ་དང༌། སྡུག་བསྔལ་བ་དང༌། བསོད་ནམས་དང༌། བསོད་ནམས་མ་ཡིན་པའི་ཡུལ་རྣམས་ལ་བྱམས་པ་ལ་སོགས་པའང་འགལ་བ་མེད་དོ། །ཇི་ལྟར་སྙིང་རྗེ་ཆེན་པོའི་ཡུལ་དུ་བྱས་པ་ཉིད་ཀྱིས་སེམས་ཅན་ཐམས་ཅད་ལའང་རྣམ་པར་དབྱེ་བས་བདེ་བའི་སེམས་ཅན་ལ་སོགས་པའི་ཡུལ་ལ་བྱམས་པ་ལ་སོགས་པ་འཇུག་པ་ན་སྙིང་རྗེ་ཆེན་པོ་དེ་ཉིད་བསྟན་པར་བྱེད་ལ། དེ་བཞིན་དུ་ཞེ་སྡང་ལ་སོགས་པའི་ཏིང་ངེ་འཛིན་ལའང་སེམས་ཅན་གདུག་པའི་ཡུལ་རྣམས་ལ་སྙིང་རྗེ་ཆེན་པོ་འགྲུབ་པའི་རྒྱུ་ཉིད་དུ་འགྱུར་རོ། །དེའང༌། ཞེ་སྡང་ཆོས་རྣམས་ལ་གནས་ཏེ། །སེམས་ཅན་ཐམས་ཅད་རྣམ་པར་སྦྱོར། །ཞེས་བྱ་བ་ལ་སོགས་པ་ཇི་སྐད་གསུངས་པ་དང༌། དེ་བཞིན་དུ་གང་གདུག་ཅིང་གདུལ་དཀའ་བའི་སྤྱོད་པ་ཅན་དེ་རྣམས་ཁྲོ་བོའི་ཏིང་ངེ་འཛིན་ཉིད་ཀྱིས་དབང་དུ་བྱས་ནས། ལམ་ལ་སྦྱོར་བར་ནུས་པ་ན་རིགས་པ་ཉིད་ཡིན་ནོ། །དེ་བས་ན་ཁྲོ་བོའང་དེ་རྣམས་ཀྱི་སྙིང་རྗེ་ཆེན་པོའི་གཞིར་གྱུར་ཅིང༌། འགྲོ་བ་ལ་ཕན་པར་བྱེད་པའི་རྒྱུ་ཁོ་ན་ཡིན་ནོ། །དེའང༌། ཉི་མའི་ཟེར་གྱིས་གདུངས་པའི་མཚོ་ཆེན་དང༌། །མཉམ་པའི་གཟུགས་སུ་སྙིང་རྗེ་ཆེན་པོས་ཁྲོ། །ནང་ན་ཁ་བ་ལྟར་བསིལ་ཕྱི་རོལ་དུ། །རྩུབ་པ་ཉིད་ཀྱིས་འགྲོ་བ་སྐྱོང་བར་བྱེད། །ཞེས་བཤད་པ་ཡིན་ནོ། །དེ་བས་ན་ཞེ་ལྡང་ལ་སོགས་པའི་ཏིང་ངེ་འཛིན་རྣམས་ཀྱང་བྱམས་པ་ལ་སོགས་པའི་ཏིང་ངེ་འཛིན་ལྟར། འགྲོ་བ་ལ་ཕན་འདོགས་པའི་དམིགས་པ་ཉིད་ཡིན་པར་བྱེ་བྲག་མེད་པ་ཁོ་ན་ཡིན་ནོ། དེ་བཞིན་དུ་ཞེ་སྡང་ཆེན་པོ་ལ་སོགས་པ་དང་རབ་ཏུ་ལྡན་པའི་མངོན་སྤྱོད་ལ་སོགས་པའི་ལས་རྣམས་ཀྱང་སྙིང་རྗེ་ཆེན་པོ་དང་ལྡན་པའི་སྔགས་པ་རྣམས་ཀྱིས་གཞན་གྱི་དོན་བྱེད་པ་མཐོང་བའི་ཆོས་ཉིད་ལ་གཞན་གྱི་དགོས་པ་བྱའི་གཞན་དུ་མ་ཡིན་ནོ། །ཞེས་བྱ་བ་ནི་ངེས་པ་ཡོད་པ་མ་ཡིན་ཏེ། རྣམ་པ་ཐམས་ཅད་དུ་གཞན་གྱི་དགོས་པ་བྱེད་པར་མངོན་པར་འདོད་པ་ཡིན་པའི་ཕྱིར་རོ། །གང་ཡང་ཆོས་བསྟན་པ་ལ་སོགས་པས་སྡིག་པ་ལས་བཟློག་པར་བྱེད་མི་ནུས་ལ། མ་བཟློག་ན་ནི་ཉེས་པར་སྤྱོད་པ་མི་བཟད་པར་བྱས་པའི་ཕྱིར་དམྱལ་བ་ལ་སོགས་པའི་སྡུག་བསྔལ་ལས་གདོན་པར་མི་ནུས་སོ། །དེའི་ཕྱིར་ན་སྔགས་པས་གཤིན་རྗེའི་གཤེད་ལ་སོགས་པའི་ཏིང་ངེ་འཛིན་དང༌། སྔགས་དང་རྒྱུད་ཀྱི་སྦྱོར་བས་གསད་པའང་རྗེས་སུ་གནང་བ་ཡིན་ནོ། །དེ་ལྟ་བུས་འཆི་བ་ནི་གཉིས་སུ་མེད་པའི་ཏིང་ངེ་འཛིན་ལ་སོ་སོར་བརྟེན་པས་བདེ་འགྲོར་སྐྱེ་ཞིང༌། བྱང་ཆུབ་ཀྱི་ས་བོན་ལ་རྗེས་སུ་ཞུགས་པས་དེའི་ཚེ་དགོས་པ་ཆེན་པོ་ཉིད་དུ་འགྱུར་བ་ཉིད་ཡིན་ནོ། །དེ་བས་ན་སློབ་དཔོན་སྨད་པ་ལ་སོགས་པ་གཙོ་ཆེར་གསད་པ་ཉིད་དུ་རྒྱུད་རྣམས་ལས་གསུངས་པ་ཡིན་ཏེ། དེ་རྣམས་ཉིད་ནི་ཤིན་ཏུ་ཉེས་པར་སྤྱོད་པར་བྱེད་པ་ཉིད་ཀྱིས་ལྷག་པར་སྙིང་བརྩེ་བར་བྱ་བ་ཡིན་པའི་ཕྱིར་རོ། །དེ་བཞིན་དུ་དབང་དུ་གྱུར་པའང་དེས་བསྒོ་བ་ལ་ཡིད་རྟོན་ཅིང༌། དད་པ་བསྐྱེད་པ་ལ་སོགས་པས་བྱང་ཆུབ་ཀྱི་སེམས་བརྟན་པ་ཉིད་དུ་འགྱུར་བས་ན་ཕན་འདོགས་པ་ཡིན་ནོ། །གང་ཡང་དེ་བཞིན་གཤེགས་པ་ལ་གནོད་པ་བྱེད་པ་ལ་སོགས་པ་ལ། བསམ་གཏན་སྔོན་དུ་འགྲོ་བས་གསད་པ་ཉེ་བར་བསྟན་པ་དང༌། དེ་བཞིན་དུ་ཆགས་པ་ཙམ་གྱིས་དབང་དུ་བྱ་བར་བསྟན་པ་ནི་ཀུན་ནས་ཉོན་མོངས་པ་གཞན་གྱི་དབང་དུ་གྱུར་པ་ཡིན་ན་འང༌། ཡེ་ཤེས་འདིས་གཉིས་སུ་མེད་པའི་ཡེ་ཤེས་སྙིང་ལ་ཉེ་བར་འཇོག་པར་བྱེད་ལ། དེ་ནས་སྙིང་རྗེ་ཆེན་པོས་བདག་ཏུ་བྱ་བའི་གཉིས་སུ་མེད་པའི་ཏིང་ངེ་འཛིན་ལ་རབ་ཏུ་འཇུག་པས། སྦྱིན་པ་ལ་སོགས་པའི་ལས་ཐམས་ཅད་སྙིང་རྗེས་ཡོངས་སུ་སྨིན་པར་བྱེད་པའི་རྒྱུ་ཉིད་ཡིན་པའི་ཕྱིར་ཉེས་པ་མེད་དོ། །དེ་བས་ན་ཞེ་སྡང་ལ་སོགས་པར་ཡོངས་སུ་གཞོལ་བས་ཀྱང་སེམས་ཅན་རྣམས་ལ་རྣམ་པ་འདིས་གཞན་གྱི་དོན་གྱི་ཡེ་ཤེས་ཀྱི་བདུད་རྩིས་ཚིམ་པར་བྱེད་པ་ཡིན་ནོ། །ཞེས་བྱ་བར་དགོངས་སོ། །མངོན་པར་འདོད་པའི་དོན་ཡང་དག་པར་གྲུབ་པ་རྣམས་ཀྱིས་འདོད་ཆགས་ལ་སོགས་པ་ཙམ་གྱིས་ཀྱང་རབ་ཏུ་འཇུག་པ་ནི་ཆོས་ཀྱི་དབྱིངས་ཀྱི་རྒྱུ་མཐུན་པ་ཉིད་ཡིན་ནོ། །དེའང་གང་གི་ཕྱིར་ཆོས་ཀྱི་དབྱིངས་དབྱེར་མེད་པ་ཡིན་ལ། སྣ་ཚོགས་པའང་དེ་ཙམ་དུ་ཟད་ལ། དེ་ནི་ཇི་ལྟར་ཕྱིན་ཅི་མ་ལོག་པར་མཐོང་བའི་སྙོམས་པར་འཇུག་པ་ནི་སེམས་ལ་རྣམ་པར་བརྟགས་པ་སྟེ། དེ་བཞིན་དུ་སྡང་བའི་སེམས་ལའང་སོ་སོར་སྣང་བ་ཡིན་པས། བྱང་ཆུབ་ཀྱི་སེམས་ནི་ཡིད་བཞིན་གྱི་ནོར་བུ་ལྟར། དེ་དག་ཐམས་ཅད་ཕུན་སུམ་ཚོགས་པར་འགྱུར་བ་ཡིན་ནོ། །དེ་བས་ན་རིན་ཆེན་འབྱུང་ལྡན་ལ་སོགས་པའི་དམ་ཚིག་ཉམས་སུ་བླང་བ་ལའང་ཉེས་པ་མེད་དེ། ཤིན་ཏུ་རྣམ་པར་དག་པ་ཆོས་ཀྱི་དབྱིངས་ལ་རབ་ཏུ་གཞོལ་བའི་ཡིད་ནི་ཉམས་སུ་ལེན་པ་ཐམས་ཅད་ཕྱིན་ཅི་མ་ལོག་པར་རྟོགས་པའི་རྒྱུ་ཡིན་པའི་ཕྱིར་རོ། །ངེས་པར་བྱ་བ་ཉིད་དུ་བསྟན་པ་ནི་དེ་ཁོ་ན་ཉིད་ལ་མངོན་པར་ཞུགས་པའི་སེམས་དང་ལྡན་པའི་རྣལ་འབྱོར་པ་རྣམས་ལ་དེ་ཉིད་རྣམ་པར་དག་པར་རྟོགས་པའི་ཐབས་ཉིད་ཡིན་པའི་ཕྱིར་རོ། །དེའང་གང་འཇིག་རྟེན་པའི་ཆོས་ཀྱི་རྗེས་སུ་འཇུག་པ་རྣམས་ནི་ཆགས་པ་མེད་པའི་གནས་རྙེད་པར་སླ་བ་མ་ཡིན་པས། འཇིག་རྟེན་པའི་ཆོས་རྣམས་ལ་རྣམ་པར་གཡེང་བའི་འདུ་ཤེས་ཅན་རྣམས་ནི་དག་པ་དང་མ་དག་པ་ལ་སོགས་པ་རྣམས་ལ་མངོན་པར་ཞེན་པ་ཡིན་ལ། དེའང་ལོག་པ་ལ་མངོན་པར་ཞེན་པ་ཉིད་ལ་ངེས་པར་འཛིན་པ་གཙང་བ་ལ་སོགས་པར་རྟོག་པ་ཁྱད་དུ་གསོད་པའི་བདག་ཉིད་ཆེན་པོ་དེའི་ཕྱིར། འགྲོ་བ་མ་ལུས་པའི་བསམ་པ་མཁྱེན་པའི་ཐམས་ཅད་མཁྱེན་པས་འཇིག་རྟེན་པའི་ཆོས་ཐམས་ཅད་དང་མི་མཐུན་པར་གྱུར་པ་ཉིད་ཀྱིས་འཇིག་རྟེན་ལས་འདས་པའི་གོ་འཕང་འཐོབ་པར་མཛད་ཅིང༌། ཟས་དང་སྤྱོད་ལམ་གྱི་བྱ་བ་རྣམས་ངེས་པ་མེད་པ་ཉིད་དུ་བསྟན་པ་ཡིན་པར་ངེས་པར་བྱས་པ་ཡིན་ནོ། །དེ་བཞིན་དུ་ཤིང་དྲུང་དང༌། དུར་ཁྲོད་དང༌། བླ་གབ་མེད་པ་ལ་སོགས་པའི་གནས་རྣམས་ཀྱང་སྦྱངས་པའི་ཡོན་ཏན་ལ་དགའ་ཞིང་ཆོག་ཤེས་པ་ལ་འཇོག་པ་ལས་མ་གཏོགས་པར་དགོས་པ་གཞན་ནི་མ་མཐོང་ངོ༌། །མངོན་པར་འདོད་པའི་དེ་ཁོ་ན་ཉིད་ལ་གོམས་པ་ཉིད་ནི་མྱ་ངན་ལས་འདས་པར་ཡིད་གཞོལ་བས་འགྲུབ་པར་མི་འགྱུར་བའི་ཕྱིར་སྦྱངས་པའི་ཡོན་ཏན་ཉེ་བར་བསྟན་པ་ནི་འབྲས་བུ་དང་ལྡན་པར་འགྱུར་བ་ཡིན་ནོ། །དེ་བཞིན་དུ་ཁོ་ན་ཉིད་ཀྱི་བདུད་རྩི་མྱོང་བ་དང་ལྡན་པ་རྣམས་ནི་འཇིག་རྟེན་པའི་ཆོས་གང་གིའང་རྗེས་སུ་མི་འཇུག་པས། རིན་ཆེན་འབྱུང་ལྡན་ལ་སོགས་པའི་ཟས་བསྟན་ཅིང༌། ཟས་བཟའ་བ་ལ་སོགས་པ་དགག་པའང་རིགས་པ་ཉིད་ཡིན་ནོ། །གང་ཡང་ཉིན་རེའམ་ནི་ཟླ་རེ་ཞིང༌། །ཞེས་བྱ་བ་ལ་སོགས་པས་ངེས་པར་བྱ་བ་ཉིད་དུ་བསྟན་པ་ནི་དེའི་རིགས་སུ་གཏོགས་པ་ཉིད་དེ་གོམས་པར་བྱ་བའི་ཕྱིར་ཡིན་ཏེ། དེ་ཉིད་ནི་དེ་རྣམས་ཀྱིས་ཆོས་ཀྱི་དབྱིངས་རྟོགས་པའི་ལམ་ཡིན་ནོ། །དེ་བས་ན་དེ་ལྟ་བུའི་རིགས་དང་ལྡན་པ་གཞན་གང་ཅིའང་རུང་བར་བཤད་པ་སྟེ། དེ་རྣམས་ཐམས་ཅད་ཀྱང་དེའི་རིགས་སུ་གཏོགས་པ་ཉིད་ཀྱི་རྣལ་འབྱོར་པ་ནི་གཉིས་སུ་མེད་པ་ཉམས་སུ་ལེན་པ་ལས། གཞན་པས་གཉིས་སུ་མེད་པའི་ཆོས་ཀྱི་དབྱིངས་ལ་འཇོག་པར་མི་ནུས་པ་ཉིད་ཡིན་པར་ཤེས་པར་བྱའོ། །དེས་ན་ཇི་ལྟར་ལུང་ལས་འདོད་ཆགས་དང་བྲལ་བའི་སེམས་ལས་རྣམ་པར་རྟོག་པ་དང༌། མི་གཙང་བ་དང༌། ཟས་དང་སྐོམ་ལ་མི་མཐུན་པའི་འདུ་ཤེས་ཉེ་བར་བསྒོམ་པ་བསྟན་པ་ནི་རྣལ་འབྱོར་པ་རྣམས་ཀྱི་རང་བཞིན་གྱིས་དབྱེ་བ་ལས་གྱུར་བ་ཡིན་ཏེ། ཇི་ལྟར་བྱ་བའི་རྒྱུད་ལ་སོགས་པ་ལས་བསྟན་པ་ནི་རྣལ་འབྱོར་པའི་རང་བཞིན་གྱིས་དབྱེ་བ་ཉིད་ལས་ཡིན་གྱི། དེར་ཡང་བསྒྲུབ་པར་བྱ་བའི་དབྱེ་བ་ནི་འགའ་ཡང་ཡོད་པ་མ་ཡིན་ནོ། །དེ་བཞིན་དུ་དམ་ཚིག་ཉེ་བར་བསྟན་པའང་སེམས་ཅན་མ་ལུས་པའི་བསམ་པ་མཁྱེན་ན་ས་རང་བཞིན་གྱིས་དབྱེ་བ་ཉིད་ལས་བསྟན་པར་ཤེས་པར་བྱའོ། །དེའང་ཞེ་སྡང་ལ་སྤྱོད་པའི་རྣལ་འབྱོར་པ་རྣམས། ལ་ནི་ཞེ་སྡང་རྡོ་རྗེ་སྒྲུབ་པ་རྗེས་སུ་གནང་ལ། སྒྲུབ་པ་དེའང་ཞེ་སྡང་འཕེལ་བ་ཉིད་རྐྱེན་དུ་བྱས་པ་ཡིན་ནོ། །དེ་བཞིན་དུ་འདོད་ཆགས་ལ་སོགས་པ་སྒྲུབ་པ་ལའང་སྦྱར་བར་བྱ་སྟེ། སྤྲོས་པ་འདི་དག་ཐམས་ཅད་ནི་འདོད་ཆགས་ལ་སོགས་པའི་ཉོན་མོངས་པ་དང་ཉེ་བའི་ཉོན་མོངས་པ་ལ་ཉེ་བར་ཆུད་པའི་རྣལ་འབྱོར་པ་རྣམས་རང་བཞིན་སྣ་ཚོགས་པ་དང་ལྡན་པ་དག་དེ་ཁོ་ན་ཉིད་ཀྱི་ལམ་ལ་འཇུག་པར་བྱ་བའི་དོན་ཉིད་ཡིན་པར་རྟོགས་པར་བྱའོ། །དེ་བས་ན་བཅོམ་ལྡན་འདས་ཀྱིས་སྔགས་ཀྱི་ཚུལ་ལ་གཉིས་སུ་མེད་པའི་ཡེ་ཤེས་ཀྱི་དེ་ཁོ་ན་ཉིད་དེ་ཉིད་ལ་སེམས་ཅན་ཐམས་ཅད་གཟུད་པར་བྱ་བའི་དོན་དུ་མི་མཐུན་པའི་ཐབས་རྣམ་པ་སྣ་ཚོགས་པའི་སྒོ་ནས་ཀྱང་རྣམ་པར་གྲོལ་བའི་སྒོ་བསྟན་པ་ཉིད་ཀྱིས་ཚེ་འདི་ཉིད་དུ་འཚང་རྒྱ་བ་ཞེས་བྱ་བ་ལ་སོགས་པ་གང་གསུངས་པ་སྟེ། དེ་དག་ལ་སོགས་པ་མངོན་སུམ་དུ་རྟོགས་པའི་ཐབས་རྣམ་པ་སྣ་ཚོགས་པ་དེ་སྟོན་པར་མཛད་པའི་ཕྱིར་མོས་པ་དང་མངོན་པར་བརྩོན་པའི་ཁྱད་པར་གྱིས་བསྒྲུབ་པར་བྱ་བ་ཉིད་དུ་བསྟན་པར་བྱ་བ་ཡིན་ལ། གསང་སྔགས་ཀྱི་སྒོའི་སྤྱད་པ་སྤྱོད་པ་རྣམས་ནི་དབང་པོ་རྣོན་པོ་ཉིད་ཡིན་པའི་ཕྱིར་མོས་པ་དང་མངོན་པར་བརྩོན་པ་མེད་པ་མ་ཡིན་ནོ། །དེ་ལྟར་ན་བདེ་བར་གཤེགས་པས་ཚུལ་གསུམ་པ་བསྟན་པ་ཐམས་ཅད་ལ་འགལ་བ་མེད་པ་ཉིད་དུ་རིགས་པ་ཡིན་ནོ། །དེ་བས་ན་གཉིས་སུ་མེད་པའི་ཡེ་ཤེས་གཅིག་པུ་ཉིད་དེ་ཁོ་ན་ཉིད་ཡིན་ལ། སེམས་ཅན་གྱི་རང་བཞིན་གྱིས་དབྱེ་བ་ལས་ནི་སྤྲོས་པའི་དབྱེ་བ་ཉིད་དུ་རྗེས་སུ་གཟུང་བ་ཡིན་ནོ། །གུས་པས་དྲི་མེད་བླ་མ་ཡུན་རིང་བསྟེན་བྱས་པས། །ཚུལ་གསུམ་ངེས་པའི་ཚིག་རྣམས་གསལ་བར་རྟོགས་ནས་སུ། །བློ་ཞན་རྣམས་ཀྱིས་མ་ངེས་གྱུར་ལ་བདག་གིས་ནི། །ལུང་དོན་རྒྱ་མཚོ་མི་འགལ་འདི་ནི་བཤད་པ་ཡིན། །བདེན་པའི་དེ་ཉིད་ཚུལ་དོན་གང༌། །ཕ་རོལ་ཕྱིན་ཚུལ་དོན་གང་ཡིན། །གསང་སྔགས་ཆེན་པོའི་ཚུལ་དོན་གང༌། །བསྡུས་ནས་འདིར་ནི་བཤད་པ་ཡིན། །གང་ཞིག་ཚུལ་གསུམ་རྒྱ་མཚོར་འཇུག་པ་ལ། །བླ་མའི་གཞུང་གི་རྗེས་མཐུན་བདག་གིས་ལམ། །རྟོགས་པས་གྲོལ་བ་ཕུན་སུམ་ཚོགས་གྱུར་ནས། །རིན་ཆེན་ལྟ་བུར་གཉིས་མེད་བློ་རྒྱས་ཤོག །ཚུལ་གསུམ་གྱི་སྒྲོན་མ་ཞེས་བྱ་བ་སློབ་དཔོན་ཆེན་པོ་མཐོ་བཙུན་ཏྲི་པི་ཊ་ཀ་མ་ལའི་ཞལ་སྔ་ནས་ཀྱིས་མཛད་པ་རྫོགས་སོ།། །།རྒྱ་གར་གྱི་མཁན་པོ་པདྨ་ཀ་ར་ཝརྨ་དང༌། ཞུ་ཆེན་གྱི་ལོ་ཙཱ་བ་དགེ་སློང་རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པའོ། །དགེ་ལེགས་འཕེལ། མངྒཱ་ལཾ། ཤུབྷཾ།། །

481


