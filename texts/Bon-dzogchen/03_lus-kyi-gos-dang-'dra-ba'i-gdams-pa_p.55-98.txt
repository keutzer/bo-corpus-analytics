[55]༎ལུས་ཀྱི་གོས་དང་འདྲ་བའི་གདམས་པ༎
[56]༄༅།  །བརྒྱུད་པའི་བླ་མ་རྣམས་ལ་ཕྱག་འཚལ་ལོ༎  གང་ཟག་གི་སྙན་ནས་སྙན་དུ་བརྒྱུད་པ་འདི་ལ་བཞི་སྟེ།  ལ་བཟླ་ལྔས་ཕྱི་ནང་གི་ཐག་བཅད་པ།  དོན་དྲུག་གིས་གོང་འོག་གི་གདར་ཤ་བཅད་པ།  གདམས་ངག་དགུས་ཡིད་ཆེས་ཁོང་དུ་གཞུག་པ།  དབུ་རྒྱན་བཞིས་ལྟ་སྒོམ་སྤྱོད་འབྲས་ངོས་བཟུང་བ་སྟོན་ནོ།  དང་པོར་ལ་ཟླ་ལྔ་ནི།  ལྷའི་བོན་པོ་ཡོངས་སུ་དག་པས།  རྫོགས་པ་ཆེན་པོ་ནམ་མཁའི་མཐའ་ལ་ལ་བཟླས་པ།  དེ་ཡང་བསམ་གྱིས་མི་ཁྱབ་པ་བཞི་རུ་ལ་བཟླ་སྟེ།  ལྟ་བ་བསམ་གྱིས་མི་ཁྱབ།  སྒོམ་པ་བསམ་གྱིས་མི་ཁྱབ།  སྤྱོད་པ་བསམ་གྱིས་མི་ཁྱབ།  འབྲས་བུ་[57]བསམ་གྱིས་མི་ཁྱབ་སྟེ།  དེ་ཡང་ནམ་མཁའ་དང་མཚུངས་པར་ལ་བཟླས་པའོ།  ཀླུ་བོན་བ་ནམ་སྐྱོལ་པོ་ཡིས།  སེམས་ཉིད་རྫོགས་པ་ཆེན་པོ་མི་མངོན་དབྱིངས་སུ་ལ་བཟླས་ཏེ།  དེ་ཡང་མི་དམིགས་པ་བཞི་རུ་ལ་བཟླས་ཏེ།  སྣང་བ་ལ་སྟོང་པ་རུ་མི་དམིགས་པ།  སྟོང་པ་ལ་ཡེ་ཤེས་སུ་མི་དམིགས་པ།  ཡེ་ཤེས་ལ་ནམ་མཁའ་ལྟ་བུར་མི་དམིགས་པ།  ནམ་མཁའ་ལ་མཐའ་དབུས་ལྟ་བུར་མི་དམིགས་པ་ལ་བཟླས་སོ།  མི་བོན་ཁྲི་ལྡེ་ཟམ་བུས།  རྫོགས་པ་ཆེན་པོ་སེམས་ཉིད་ཀྱི་ངང་དུ་ལ་བཟླས་ཏེ།  དེ་ཡང་དོན་ལ་སྐུ་རྣམ་པ་གསུམ་དུ་ལ་བཟླས་ཏེ།  རང་བཞིན་མེད་པ་བོན་གྱི་སྐུའི་[58]དོན་དུ་ལ་བཟླས།  མཚན་མ་མེད་རང་སར་གྲོལ་བ།  རྫོགས་སྐུའི་དོན་དུ་ལ་བཟླས།  རོལ་པ་འགག་པ་མེད་པ།  སྤྲུལ་པའི་སྐུའི་དོན་དུ་ལ་བཟླས།  ཞང་ཞུང་བ་ནམ་སྐྱོལ་པོས།  རང་གི་སེམས་ཉིད་འདི།  རྫོགས་པ་ཆེན་པོ་རྒྱ་མཚོའི་ཀློང་དུ་ལ་བཟླས་ཏེ།  དེ་ཡང་དོན་རྣམ་པ་གསུམ་དུ་འདུས་ཏེ།  ཟབ་ཅིང་གཏིང་ཏིང་བ་ཀུན་གཞིའི་ཀློང་དུ་ལ་བཟླས།  གཡོ་འགུལ་མེད་པ་རྒྱ་མཚོ་ལྟ་བུ་དགོངས་པའི་ངང་དུ་ལ་བཟླས།  གསལ་ཞིང་དག་པ་རྟོགས་ཚད་ཀྱི་དོན་དུ་ལ་བཟླས་པའོ།  དེའི་སྲས་ཁྲི་ཤོ་རྒྱལ་བས།  རང་གི་སེམས་ཉིད་འདི།  རྫོགས་པ་ཆེན་པོ་གསང་བ་རོལ་པ་ལ་ལ་བཟླས་པ་སྟེ།  [59]སྣང་ཚད་སྐུའི་རོལ་པར་ལ་བཟླས།  གྲག་ཚད་གསུང་གི་རོལ་པར་ལ་བཟླས།  དྲན་ཚད་ཐུགས་ཀྱི་རོལ་པར་ལ་བཟླས།  ཐམས་ཅད་ལ་རོ་མྱོང་དང་རློམ་སེམས་མེད་པ་ཤེས་ན།  རྫོགས་པ་ཆེན་པོའི་དོན་རྟོགས་པའོ།  ད་ནི་དོན་དྲུག་གིས་གོང་འོག་གི་གདར་ཤ་གཅོད་པ་ནི།  ར་སངས་ཀྱི་བོན་པོ་བསམ་གྲུབ་ཀྱིས།  རང་གི་སེམས་ཉིད་འདི་ཡེ་ནས་གནས་པ་ནམ་མཁའ་ལྟ་བུའི་དོན་དུ་གོ།  དེ་ལ་གསུམ་སྟེ།  ནམ་མཁའ་ལ་མཐའ་དབུས་མེད།  ནམ་མཁའ་ལ་ཕྱོགས་རིས་མེད།  ནམ་མཁའ་ལ་འགྱུར་བ་མེད་པ་ལྟར།  གནས་ལུགས་དོན་དེ་ལྟར་གོ་བའོ།  ས་དར་མ་ཤེས་རབ་ཀྱིས།  [60]རང་གི་སེམས་ཉིད་འདི་རང་དག་རྒྱ་མཚོ་ལྟ་བུའི་དོན་དུ་གོ།  ཆུ་ལྟར་དང་སང་ངེ་གོ།  རྒྱ་མཚོ་ལྟར་མེར་རེ་བ།  གཟའ་སྐར་དང་ཉི་ཟླའི་འོད་ཤར་བ་ལྟར་ཁྲ་ཆབ་བེ།  རྫོགས་པ་ཆེན་པོའི་གནས་ལུགས་དེ་ལྟར་དུ་སོ་སོར་གོ་བའོ།  དེའི་སྲས་དར་མ་བྷོ་དེས།  རང་གི་སེམས་ཉིད་འདི་ལྷུན་གྱིས་གྲུབ་པ་རྒྱལ་པོ་ལྟ་བུར་གོ་སྟེ།  གནས་ལུགས་ལྷུན་གྱིས་གྲུབ་པ།  རྟོགས་ཚད་ལྷུན་གྱིས་གྲུབ་པ།  སངས་རྒྱས་ལྷུན་གྱིས་གྲུབ་པའི་དོན་དུ་གོ་བའོ།  ཞུང་ཞག་གི་བོན་པོ་ཁྲི་འཕན་གྱིས།  རང་གི་སེམས་ཉིད་འཆོར་བ་མེད་པའི་ཡེ་ཤེས་ཀྱིས་གཟེར་བཏབ་པ་ལྟ་བུའི་དོན་གོ་སྟེ།  བརྒྱུད་པ་ལ་འཆོར་བ་མེད་པ།  གདམས་ངག་ལ་འཆོར་བ་མེད་པ།  ཉམས་མྱོང་ལ་འཆོར་བ་མེད་པའི་དོན་གོ་བའོ།  མུ་ཡེའི་བོན་པོ་ལྷ་རྒྱུང་གིས།  རང་གི་སེམས་ཉིད་འདི་རྩོལ་བསྒྲུབ་མི་དགོས་པ་ཡིད་བཞིན་གྱི་ནོར་བུ་ལྟ་བུའི་དོན་དུ་གོ་སྟེ།  སེམས་ཉིད་ནོར་བུ་རིན་ཆེན་ལ་རྩོལ་བསྒྲུབ་མི་དགོས།  དོན་རང་ལ་ཡོད་པས་རྩོལ་བསྒྲུབ་མི་དགོས།  འདུ་འབྲལ་མེད་པས་རྩོལ་བསྒྲུབ་མི་དགོས་པའི་དོན་དུ་གོ།  རྨ་ཡི་གཤེན་པོ་ལེགས་བཟང་གིས།  རང་གི་སེམས་ཉིད་འདི་སྐྱོན་ཀྱིས་མ་གོས་པས་མེ་ཏོག་ལྟ་བུའི་དོན་དུ་གོ་སྟེ།  མེ་ཏོག་ལྟར་ས་ལེ་བ་ལ་སྐྱོན་གྱིས་མ་གོས་པ།  [61]མར་མེ་ལྟར་ཡེར་རེ་བ་ལ་སྐྱོན་གྱིས་མ་གོས་པ།  ཆུ་ལྟར་རྒྱུན་མ་འཆད་པ་ལ་སྐྱོན་གྱིས་མ་གོས་པའི་དོན་དུ་གོ་བའོ།  དེས་དོན་དྲུག་གི་གདམས་པ་བསྟན་པའོ།  གསུམ་པ།  གདམས་ངག་རྣམ་པ་དགུས་ཡིད་ཆེས་ཁོང་དུ་གཞུག་པ་ནི།  དེའི་སྲས་སྟག་ལ་ཡིས།  སེམས་ལ་སྐྱེ་འགག་མེད་དེ་ནམ་མཁའ་སྟོང་པ་འདྲ།  ནམ་མཁའི་དབྱིངས་ལས་སྤྲིན་དང་ཁུ་རླུང་བྱུང་།  རང་འབྱུང་རང་ཞི་ནམ་མཁའི་ངང་དུ་ཞི།  སེམས་ཉིད་ཡེ་ནས་སངས་རྒྱས་རང་བཞིན་ལ།  སེམས་ཉིད་ཀྱི་ཀློང་ནས་སེམས་ཀྱི་བྱུང་ཚོར་བྱུང་།  རང་བྱུང་རང་ཞིར་བཞག་ན་སྒོམ་མི་དགོས།  སེམས་ཉིད་སངས་རྒྱས་དོན་ལ་བཙལ་དུ་མེད།  ཅེས་སྟོན་ནོ།  ར་སངས་ཀྱི་བོན་པོ་གཡུང་དྲུང་གསས་ཀྱིས།  རང་གི་སེམས་ཉིད་ཡེ་ནས་སངས་རྒྱས་ལ།  སེམས་ལ་འཕོ་འགྱུར་མེད་དེ་རྟོགས་པ་ཆེན་པོ་བོན་གྱི་སྐུ།  དེའི་དོན་ལ་མ་ཡེངས་ན་སྒོམ་པ་ཡིན།  ཞེས་སྟོན་ནོ།  དེའི་སྲས་གཡུང་འཕེན་གྱིས།  རང་གི་སེམས་ཉིད་ཡེ་ནས་སངས་རྒྱས་ལ།  བསྒོམ་པར་བྱ་བའི་ཡུལ་ཞིག་གུད་ན་ཡེ་ནས་མེད།  སྒོམ་པར་བྱེད་པའི་རིག་པ་ཚུར་མི་འཇུག  སེམས་ཉིད་སངས་རྒྱས་ཀྱི་དོན་ལ་མ་ཡེངས་ན།  མ་བསྒོམ་པ་ནི་སྒོམ་པ་ཆེན་པོ་ཡིན་ཞེས་སྟོན་ནོ།  དེའི་སྲས་[62]དགེ་འབར་དོན་གྲུབ་ཀྱིས།  རང་གི་སེམས་ཉིད་ཡེ་ནས་སངས་རྒྱས་ལ།  སྒོམ་པས་རྙེད་པར་མི་འགྱུར་ཏེ།  མ་སྒོམ་པ་ལ་སྟོར་བྲལ་མེད།  སྟོང་པར་འདུག་པས་ཡིད་ཆེས་ལ།  གསལ་བར་ཤར་ན་སྒོམ་པ་ཡིན།  ཞེས་སྟོན་ནོ།  དེའི་སྲས་དགེ་འཕེན་གྱིས།  སྤྱད་དུ་མེད་པའི་སེམས་ཉིད་ལ།  སྤྱད་ཐབས་མང་ན་རྟོག་པ་སྐྱེ།  མ་བཅོས་ངང་དུ་བཞག་པས་ན།  བདེ་བར་གཤེགས་པའི་དགོངས་པ་ཡིན།  ཅི་བཞིན་ངང་ལ་མཉམ་པར་ཞོག  ཅེས་བསྟན།  དེའི་སྲས་དགེ་རྒྱལ་གྱིས།  བྱང་ཆུབ་སེམས་ནི་ཡེ་ནས་སངས་རྒྱས་རང་བཞིན་ལ།  དངོས་པོ་མཚན་མར་ཡེ་ནས་སྒོམ་དུ་མེད།  སྒོམ་དུ་མེད་པའི་དོན་ལ་མ་ཡེངས་ན།  སྒོམ་པ་ཆེན་པོའི་དོན་ཀུན་ཧྲིལ་གྱིས་རྫོགས།  ཞེས་སྟོན་ནོ།  དེའི་སྲས་ཞང་ཞུང་རྣམ་རྒྱལ་གྱིས།  གནས་ལུགས་དོན་རྩ་རྦད་ཀྱིས་བཅད་ནས།  འདིའི་དོན་ལ་མ་ཡེངས་ན་སངས་རྒྱས་ཀྱི་དགོངས་པ་ལག་འཆང་དུ་རྙེད་པར་སྟོན་ནོ།  དེའི་སྲས་མུ་ཡེ་ལྷ་རྒྱུང་གིས།  སེམས་ཀྱི་མཚན་ཉིད་ཅི་ལྟ་བུ།  ཁ་དོག་དབྱིབས་སུ་མ་གྲུབ་སྟེ།  ནམ་མཁར་ཡངས་ཀྱིན་ཏིལ་འབྲུར་ཁྱབ།  ཏིལ་འབྲུ་ཙམ་ཡང་མེད་པས་ཏེ།  རྒྱལ་བའི་སྤྱན་གྱིས་མ་གཟིགས་པས།  གཉེན་པོས་བར་དུ་བཅད་དུ་མེད།  དེ་ལྟར་སྒོམ་མེད་ཀྱི་ངང་[63]དེ་ལ་མ་བཅོས་པར་བཞག་ན་སྒོམ་པ་ཡིན།  ཞེས་གསུངས་སོ།  དེ་ནས་གཤེན་ཧོར་ཏི་ཆེན་པོས།  མང་དུ་བཤད་དང་ཉུང་དུ་བསྡུད།  གདགས་སུ་མེད་པའི་སེམས་ཉིད་ལ།  སེམས་སུ་འདོགས་ན་འཁྲུལ་པ་ཡིན།  སྒོམ་དུ་མེད་པའི་བོན་ཉིད་ལ།  དམིགས་པ་འཇོག་ན་བསླད་པ་ཡིན།  སེམས་ལ་བྱུང་ཚོར་མི་སྐྱེ་ཡིན།  ཡེ་ཤེས་འབྱུང་འཇུག་མི་འགག་པར།  མཉམ་པའི་ངང་ལ་ཅིར་མི་དགོས།  ཅི་བཞིན་ངང་ལ་མཉམ་པར་ཞོག  བདེར་བར་གཤེགས་པའི་དགོངས་པ་ཡིན་ཞེས་སྟོན་ནོ།  བཞི་པ།  དབུ་རྒྱན་བཞིས་ལྟ་སྒོམ་སྤྱོད་འབྲས་ངོས་བཟུང་བ་ནི།  ལྟ་བའི་དབུ་རྒྱན་གྱིས་ལ་བཟླ།  སྒོམ་པའི་དབུ་རྒྱན་གྱིས་ཉམས་སུ་ལེན།  སྤྱོད་པའི་དབུ་རྒྱན་གྱིས་རོ་སྙོམས།  འབྲས་བུའི་དབུ་རྒྱན་གྱིས་ཚད་འཛིན་ནོ།  དེ་ནས་གཤེན་དོན་ཀུན་གྲུབ་པའི་ལྟ་བ་ལ།  ནམ་མཁའ་རྒྱན་གྱི་ཏིང་ངེ་འཛིན་ནི།  རྒྱ་ཆད་ཕྱོགས་ལྷུང་མེད་པ།  དབྱིབས་དང་ཁ་དོག་མེད་པ་ལ་བཟླས་སོ།  དེ་ནས་རང་སངས་ཀྱི་བོན་པོ་འཕེན་རྒྱལ་གྱིས་སྒོམ་པ་ལ།  བྲམ་ཟེ་མས་སྐུད་པ་འཁལ་བ་ལྟར་འབོལ་ལེ་བཞག་པ་དང་།  མཁས་པས་བ་གླང་སྐྱོང་ལྟར་ལུས་སེམས་གར་བདེར་བཞག་པ་དང་།  སྣང་སྲིད་གསལ་ལ་མི་རྟོག་པར་ཤིག་གེ་བཞག་པ་དང་།  [64]དུས་རྟག་ཏུ་བོན་གྱི་སྐུ་རུ་ཡེར་རེ་བཞག་པ་དང་།  འདོད་པའི་ཡོན་ཏན་མི་སྤོང་མི་བསྒྲུབ་པར་ཅོག་གེ་བཞག་པ་དང་།  དེ་ལྟ་བུ་རྣམས་གང་འཐད་དུ་སྒོམ་པའོ།  དེ་ནས་གུ་རུབ་གསས་དགས་སྤྱོད་པ་ནི།  འཇིགས་པ་མེད་པ་སེང་གེ་ལྟ་བུའི་སྤྱོད་པ་དང་།  ཉམས་ང་མེད་པ་གླང་ཆེན་ལྟ་བུའི་སྤྱོད་པ་དང་།  གཙང་སྨེ་མེད་པར་ཁྱི་ཕག་ལྟ་བུའི་སྤྱོད་པ་དང་།  དཔག་ཏུ་མེད་པ་སྟག་མོ་ལྟ་བུའི་སྤྱོད་པ་དང་།  ཞེན་པ་མེད་པ་བུ་ཆུང་ལྟ་བུའི་སྤྱོད་པ་དང་།  ཆགས་པ་མེད་པ་བུང་བ་ལྟ་བུའི་སྤྱོད་པ་དང་།  འཇིག་རྟེན་གྱི་སྤྱོད་པ་དང་མི་མཐུན་པ་རི་དྭགས་སྨས་མ་ལྟ་བུའི་སྤྱོད་པ་དང་།  ངེས་པ་མེད་པ་སྨྱོན་པ་ལྟ་བུའི་སྤྱོད་པ་དང་།  དེ་རྣམས་གང་བྱུང་ཤུགས་ལ་སྤྱོད་པའི་སྤྱོད་པའོ།  དེའི་སློབ་བུ་ཚེ་སྤུངས་ཟླ་བ་རྒྱལ་མཚན་གྱིས་འབྲས་བུ་ལ་དགོས་འདོད་འབྱུང་བ་ཡིད་བཞིན་གྱི་ནོར་བུ་རིན་པོ་ཆེ་ལྟ་བུར་ཚད་འཛུགས་པ་དང་།  སྐྱོན་གྱིས་མ་གོས་པ་པད་མ་ལྟ་བུའི་ཚད་འཛུགས་པ་དང་།  ཀུན་ལ་ཁྱབ་པ་ནམ་མཁའ་ལྟ་བུ་ལ་ཚད་འཛུགས་པ་དང་།  རྟེན་གང་ལ་ཡང་མི་འཆའ་བྱ་ཅི་ཏང་གི་སྒོང་ང་ལྟ་བུ་ལ་ཚད་འཛུགས་པ་དང་།  གསལ་བ་ཉི་མ་ལྟ་བུ་ལ་ཚད་འཛུགས་པ་དང་།  ཟབ་པ་རྒྱ་མཚོ་ལྟ་བུ་ལ་ཚད་འཛུགས་པ་དང་།  འགྱུར་བ་མེད་པ་རིན་པོ་ཆེ་གསེར་[65]གྱི་ཕ་བོང་བརྩེགས་པ་ལྟ་བུ་ལ་ཚད་འཛུགས་པ་དང་།  ཡོན་ཏན་དང་ལྡན་པ་སྨན་པ་མཁས་པ་ལྟ་བུ་ལ་ཚད་འཛུགས་པ་དང་།  དེ་ལྟར་གོ་ཙམ་ན་འབྲས་བུའི་ཚད་ཚུགས་པའོ།  ཡེ་ཤེས་སྐྱེ་བའི་ཚིག་རྒྱུད་དེ།  ཉི་ཤུ་རྩ་བཞིའི་གདམས་པ་རྫོགས་སོ༎  དུས་དེ་ཙམ་ན་གྱེར་སྤུངས་ཆེན་པོ་སྣང་བཞེར་ལོད་པོ་དེ།  མཁས་པར་བློ་སྦྱངས།  བཙུན་པར་ཁྲིམས་བསྲུངས།  མཚན་ཉིད་ཐམས་ཅད་མ་རྨོངས་པར་ཐུགས་སུ་ཆུད།  དུས་དེ་ཙམ་ན།  བོད་ཡུལ་ན་གྲུབ་ཐོབ་གྲངས་ཀྱིས་བཞུགས་ན་ཡང་།  སྤ་གྱི་ཁྲོམ་དཀར་པོ་བཞུགས་པའི་དུས།  ཞང་ཞུང་གི་ཡུལ་ན་གྲུབ་ཐོབ་གྲངས་ཀྱིས་བཞུགས་ན་ཡང་།  ཙོ་མིན་གྱེར་ཆེན་བཞུགས་པའི་དུས།  གཡུང་དྲུང་བོན་ལ་མངའ་བསྙེམས་པ་ཞང་ཞུང་སྟོང་རྒྱུང་མཐུ་ཆེན་བཞུགས་པའི་དུས།  རྐྱེན་དང་དུས་སུ་འཛོམས་པ་ལོ་ཙ་བ་མི་བཞི་བཞུགས་པའི་དུས་ཡིན་ཏེ།  སེ་ཤ་རི་དབུ་ཆེན།  ལྡེ་གྱིམ་ཚ་རྨ་ཆུང་།  མེ་ཉག་ལྕེ་ཚ་མཁར་བུ་ཆུང་།  བླ་དྲན་པ་ནམ་མཁའ་དང་བཞིའོ།  ཞང་ཞུང་གི་ཡུལ་ན་རྒྱལ་པོ་ལིག་མི་རྐྱ་བཞུགས་པའི་དུས།  བོད་ན་རྒྱལ་པོ་ཁྲི་སྲོང་ལྡེ་བཙན་བཞུགས་པའི་དུས།  དུས་དེ་ཙམ་ན་གཡུང་དྲུང་བོན་གྱི་བསྟན་པ་ནུབ་སྟེ།  ནུབ་ལུགས་ཁ་བྱང་ལྟར་ལོ་རྒྱུས་ཀྱི་རྒྱུད་[66]ནས་ཤེས་པར་བྱའོ།  དུས་དེ་ཙམ་ན་གྱེར་སྤུངས་ཆེན་པོ་སྣང་བཞེར་ལོད་པོ་དེ།  སྦྱངས་པའི་སྟོབས་ཀྱིས་ཐུན་མོང་གི་དངོས་གྲུབ་མང་པོ་བསྙེམས་ཏེ།  ང་ཆེ་བའི་ང་རྒྱལ་རྒྱུད་ལ་སྐྱེས་པ་ནི།  མཚན་ཉིད་ཐམས་ཅད་ཀྱི་རྣམ་གྲངས་ནི་མཁྱེན།  ཐེག་པ་ཐམས་ཅད་ཐུགས་སུ་ཆུད་པས།  གདམས་ངག་ཐམས་ཅད་ཚིག་ཏུ་མཁྱེན།  རྒྱལ་པོས་བླའི་མཆོད་གནས་སུ་བཏེགས་པས།  ངའོ་སྙེམས་པའི་དྲེག་པ་རྒྱུད་ལ་སྐྱེས་ནས།  དེས་མཆོག་གི་དངོས་གྲུབ་ལ་བསྒྲིབས་ནས་ཡོད་པའི་དུས་ཡིན་ཏེ།  དུས་དེ་ཙམ་ན།  ཞང་ཞུང་རེ་ཁྱིམ་པའི་རུ་བ་ན།  སྨེར་ཕྱུག་པོ་གཡུང་དྲུང་རྒྱལ་མཚན་བྱ་བ་དག་གི་གྲོང་དྲྭ་བྱེའི་དུང་ལུང་ན་ཡོད་པ་ལ།  སྤྲུལ་པའི་ཁྱེའུ་ཞིག་སློང་དུ་འོང་བ་ལ།  སྨེར་ཕྱུག་པོ་ན་རེ།  ཁྱོད་ཀྱིས་ལས་མི་ནུས་སམ་སྨྲས་པས།  ཁྱེའུ་ན་རེ།  ལས་ནུས་ཏེ་འཆོལ་མཁན་མེད།  ཅེས་གསུངས་སོ།  དེར་ཕྱུག་པོས་ང་ཅན་དུ་སྡོད་སྨྲས་ནས།  ཕྱུག་པོ་ཅན་ན་བསྡད་དེ།  ཁྱེའུ་ཤིན་ཏུ་གོ་ཆོད་པ་ཞིག་བྱུང་སྟེ།  མིང་ཡང་ཁྱེའུ་སྙེད་ལེགས་སུ་བཏགས་སོ།  ཕྱི་ནང་གི་ལས་མ་ལུས་པ་ཁོས་བྱེད་པ་ཞིག་བྱུང་སྟེ།  དེ་ལ་ཡོན་བདག་མོ་ཆགས་པ་སྐྱེས་ནས་ཁྱེའུ་ལ་འཇུས་ཏེ།  གདུང་བའི་ཚིག་སྨྲས་པས།  ང་ལ་དེའི་འདོད་པ་མེད།  ཁྱེད་ལ་བུ་[67]ལོན་འཇལ་བ་ཡིན་ཞེས་གསུངས་སོ།  ཉིན་གཅིག་ཁྱེའུས་ཕྱུགས་རི་ལ་འབྱམས་སུ་བཅུག་ནས།  ཁུ་རུ་ཤིང་ཁུར་ནས་འོང་བ་ཙམ་ན།  དུས་དེ་ཙམ་ན།  དྲ་བྱེའི་དུང་ལུང་གི་བྲག་ཕུག་ཅིག་གི་རྩ་བ་ཤིང་རྩིའི་གསེབ་ན།  གྱེར་སྤུངས་ཆེན་པོ་སྣང་བཞེར་ལོད་པོ་བཞུགས་ཤིང་ཡོད་པ་དང་མཇལ་ཏེ།  དེར་ཁྱེའུས་གྱེར་སྤུངས་ལ་ཞེ་ས་དགུ་ཕྲུག་སྙུགས་རིང་དང་བཅས་པ་ཕུལ་ནས།  དེར་གྱེར་སྤུངས་ཀྱང་ཐུགས་ལ་རྟོག་པ་སྐྱེས་ཏེ།  ཁྱོད་གྲུབ་མཐས་བློ་བསྒྱུར་བ་ཞིག་འདུག་པས།  སློབ་དཔོན་སུ་ཡིན།  ཉམས་སུ་ཅི་ལེན།  སྒོམ་པ་ཅི་སྒོམ།  ཁུ་རུ་ན་ཅི་ཡོད།  སྤྱོད་པ་འདི་འདྲ་བྱེད་པ་ཅི་ཡིན།  ཞེས་གསུངས་པས།  ཁྱེའུས་སྨྲས་པ།  སློབ་དཔོན་འདི་ལྟར་སྣང་བ་ཡིན།  ཉམས་སུ་རྣམ་པར་མི་རྟོག་ལེན།  སྒོམ་པ་ཁམས་གསུམ་སྣང་ཚད་ཡིན།  ཁུ་རུ་རྣམ་པར་རྟོག་པ་ཡིན།  སྤྱོད་པ་འགྲོ་བའི་ཁོལ་པོ་ཡིན།  ཞེས་སྨྲས་པས།  གྱེར་སྤུངས་ཀྱིས་གསུངས་པ།  སློབ་དཔོན་འདི་ལྟར་གྱི་སྣང་བ་ཡིན་ན།  ཁྱོད་ལ་སློབ་དཔོན་མེད་པར་རིགས།  ཉམས་སུ་རྣམ་པར་མི་རྟོག་ལེན་ན།  ཁྱོད་ལ་ལྟོ་རྒྱབ་མི་དགོས་པ་རིགས།  སྒོམ་པ་ཁམས་སུམ་སྣང་ཚད་ཡིན་ན།  ཁྱོད་མ་སྒོམ་པ་སངས་རྒྱས་པར་རིགས།  ཁུ་རུ་རྣམ་པར་རྟོག་པ་ཡིན་ན།  [68]ཁྱོད་ལ་འདོད་པ་ཟད་པར་རིགས།  སྤྱོད་པ་འགྲོ་བའི་ཁོལ་པོ་ཡིན་ན།  ཁྱོད་ལ་སྡུག་བསྔལ་མེད་པར་རིགས།  ཞེས་གསུངས་སོ།  སྤྲུལ་པའི་ཁྱེའུ་ན་རེ།  སྣང་བ་ཐམས་ཅད་སློབ་དཔོན་ཡིན།  སྣང་བ་སློབ་དཔོན་དུ་མ་ཤེས་ན།  ཀུན་ཏུ་བཟང་པོ་ལ་སུས་སློབ།  ཉམས་ལེན་རྣམ་པར་མི་རྟོག་ཡིན།  གཞི་ལ་རྟོག་པ་མ་གྲུབ་པས།  རྟོག་བཅས་ཀྱི་སྣང་བ་ཉམས་ལེན་མིན།  སྒོམ་པ་ཁམས་གསུམ་སྣང་ཚད་ཡིན།  བོན་ཉིད་ཀྱི་དོན་ལ་ཕྱོགས་རིས་མེད།  ཕྱོགས་རིས་བྱུང་ན་སྒོམ་པ་མིན།  ཁུ་རུ་རྣམ་པར་རྟོག་པ་ཡིན།  འདོད་པ་ཟད་ན་རྣམ་རྟོག་མེད།  ཐམས་ཅད་སྒྱུ་མར་ཤེས་པ་ཡིན།  སྤྱོད་པ་འགྲོ་བའི་ཁོལ་པོ་ཡིན།  སྐྱིད་སྡུག་ཐམས་ཅད་རོ་སྙོམས་པའི།  མཉམ་པོར་སྤྱོད་པས་སྤྱོད་པའི་མཆོག  ཅེས་གསུངས་པས།  དེར་གྱེར་སྤུངས་ཀྱིས་གསུངས་པ།  ཁྱོད་དེ་ཙམ་དུ་མཁས་ན།  སང་ནང་པར་རྒྱལ་པོའི་སྤྱན་སྔར་ཡུ་བུ་གཉིས་རྩོད་པ་བྱེད་ལ།  ཁྱོད་རྒྱལ་ན་ངའི་སློབ་དཔོན་བྱ།  ང་རྒྱལ་ན་ཁྱོད་ལ་རྒྱལ་པོའི་ཆད་པ་གཅོད་པ་བྱ།  གསུངས་པས།  སྤྲུལ་པའི་ཁྱེའུས་ན་རེ།  ཧ་ཧ་ཞེས་བཞད་པའི་རྟིང་ལ་གསུངས་པ།  རྒྱུ་འབྲས་རྣམས་ནི་རྨོངས་པ་མགོ་གཏུམ་ཡིན།  སྒོམ་ཆེན་རྣམས་ནི་རྣམ་རྟོག་བཙོན་རྫི་ཡིན།  སྒྲ་ཚིག་རྣམས་ནི་མུན་པའི་[69]དྲྭ་བ་ཡིན།  མཚན་ཉིད་རྣམས་ནི་ཚིག་གི་ཐ་སྙད་ཡིན།  གསང་སྔགས་རྣམས་ནི་སེམས་ལ་བཟོ་བྱེད་ཡིན།  མཁས་པ་རྣམས་ནི་ཤེས་ལ་དོན་མེད་ཡིན།  ལྟ་སྒོམ་རྣམས་ནི་ཁ་ལྟ་ཡེད་པོ་ཡིན།  དེ་དག་ཐམས་ཅད་གནས་ལུགས་ཀྱི་དོན་མ་ཡིན།  གནས་ལུགས་ཀྱི་དོན་ལ་བཅོས་སུ་མེད།  གཉུག་མའི་ལམ་ལ་སྦྱང་དུ་མེད།  རང་འབྱུང་གི་ཡེ་ཤེས་ལ་སྒྲིབ་པ་མེད།  རྟོགས་པའི་ངང་ལ་རྩིས་གདབ་མེད།  ཁྱོད་སྐྱོན་གང་ལ་འགེལ།  འགེལ་མཁན་རང་ཉིད་འཆལ་བར་འགྲོ།  ཞེས་གསུངས་པས།  དེར་གྱེར་སྤུངས་ཆེན་པོས་སྤྲུལ་པར་རིག་སྟེ།  གྱེར་སྤུངས་ཀྱང་ཤ་ཞིག་ལ་སྐྱི་ཟིང་བྱེད་དེ།  བརྒྱལ་བ་ལྟར་སོང་བ་ལ།  དབུ་བཏེགས་ནས་བལྟས་ཙམ་ན།  ནམ་མཁའི་ཁམས་ན་འདུག་པ་སྙམས་བྱེད་ཙམ་ན།  སྤྲུལ་པའི་ཁྱེའུ་ནི་དེ་ཀ་ན་འདུག  དེར་གྱེར་སྤུངས་ཀྱིས་རྣམ་པ་ཐམས་ཅད་མཁྱེན་པའི་སྤྲུལ་པའི་སྐུ་རུ་མཁྱེན་ཏེ།  ཞབས་སྤྱི་བོས་བླངས་ཏེ།  སྤྲུལ་པའི་སྐུ་བདག་གིས་ངག་གིས་སྒྲིབ་པ་དུ་མ་བསགས་ནས་གདའ།  ད་དངོས་ལ་གདམས་ངག་ཅིག་ཞུ་ཞེས་གསུངས་པའི་སྐབས་ལ།  རྨེར་ཕྱུག་པོས་ཕྱུགས་སོགས་ནས་འོང་བ་དང་གསུམ་དུ་འཛོམས་ཏེ།  དེར་ཕྱུག་པོས་ཁྱེའུ་ལ་སྨྲས་པ།  ཁྱོད་ཅི་བྱེད་རེ་ཐོག་ཕྱུགས་[70]གར་སོང་ཞེས་སྨྲས་པས།  དེར་གྱེར་སྤུངས་ཀྱིས་ཡོན་བདག་ལ་གསུངས་པ།  ཨ་ཙ་མ་ཡོན་བདག  ཁོང་ནི་སྤྲུལ་པའི་སྐུ་ཞིག་འདུག  ཡུ་བུས་སྔར་སྒྲིབ་པ་རེ་བསགས་ནས་འདུག  ངས་ཀྱང་ངག་གི་སྒྲིབ་པ་དུ་མ་བསགས།  ཞེས་གསུངས་པས།  དེར་སྨེར་ཕྱུག་ཀྱང་ཨ་ཙ་མ་ངའི་སྒྲིབ་པ་ཅི་སྙེད་ཅིག་བསགས་སྙམ་ནས་དེར་བརྒྱལ་ལོ།  དེའི་དུས་ན་སྤྲུལ་པའི་ཁྱེའུས་གསུངས་པ།  ཁྱེད་གཉིས་འདུལ་བའི་དུས་ལ་བབ་ནས་ང་འོང་བས།  མ་བརྒྱལ་བར་ལོངས་ལ་གདམས་ངག་ཉོན་ཅིག་ཅེས་གསུངས་པས།  དེ་ཡང་མགོ་བཏེག་ལ་བློ་མ་ཡེངས་པར་ཤེས་པ་གཟེང་བསྟོད་ལ་གདམས་ངག་ཉོན་ཅིག་གསུངས་པས།  གཉིས་པོས་མོས་གུས་དང་འགྱོད་པ་དྲག་པོའི་སྒོ་ནས།  བློ་མ་ཡེངས་པར་ཉན་པ་ལ།  ལེགས་པ་བཞིའི་གདམས་ངག་བཏབ་སྟེ།  འཛིན་མེད་ཀྱི་སྣང་བ་རང་གྲོལ་ལ།  ཕྱོགས་མེད་དུ་རིག་པ་རྒྱ་ཡན་དུ་ཐོང་དང་།  བཏང་བ་དེ་ཀ་ལེགས་པ་ཡིན་གྱི།  དམིགས་མེད་ཀྱི་སྒོམ་པ་རང་གསལ་ལ།  གནས་མེད་ཀྱི་ཉམས་མྱོང་རྒྱ་ཡན་དུ་སྐྱོངས་དང་།  བསྐྱང་བ་དེ་ཀ་ལེགས་པ་ཡིན་གྱི།  ཆགས་མེད་ཀྱི་སྤྱོད་པ་ལྷུག་པ་ལ།  གར་བབས་ཀྱི་སྣང་བ་ཐད་ཀར་ཆོད་དང་།  བཅད་པ་དེ་ཀ་ལེགས་པ་ཡིན་གྱི།  ཐོབ་མེད་ཀྱི་[71]འབྲས་བུ་རང་ཤར་ལ།  རེ་དོག་གི་མཚན་མ་རང་སར་ཁྲོལ་དང་།  གྲོལ་བ་དེ་ཀ་ལེགས་པ་ཡིན་གྱི།  དོན་དེ་རྣམས་རྒྱུད་ལ་གནས་སམ་མི་གནས་ལྟོས་ཤིག་གསུངས་ནས།  དར་ཅིག་སྨོར་རེ་བཞུགས་སོ།  ཡང་དར་ཅིག་ནས་གསུང་པ།  བོན་ཉིད་སྤྱད་པས་མི་འཛད་པར་འདུག་གི།  འཛད་དུ་ཁོ་ལ་དངོས་པོ་མེད་ཀྱི།  དངོས་པོ་མེད་པར་རྒྱུད་ལ་སྦྱོར་དང་།  བོན་སྐུ་བྱས་པས་མི་ཤེས་པར་འདུག་གི།  ཤེས་སུ་ཁོ་ལ་རྒྱུ་རྐྱེན་མེད་ཀྱི།  རྒྱུ་ཟད་རྐྱེན་ཟད་དུ་རྒྱུད་ལ་སྦྱོར་དང་།  དགོངས་པ་བཙལ་བས་མི་རྙེད་པར་འདུག་གི།  རྙེད་དུ་ཁོ་ལ་རང་བཞིན་མེད་ཀྱི།  རང་བཞིན་མེད་པ་རྒྱུད་ལ་སྦྱོར་དང་།  གནས་ལུགས་བཅོས་པས་མི་འཆོས་པར་འདུག་གི།  བཅོས་སུ་ཁོ་ལ་འགྱུར་བ་མེད་ཀྱི།  འགྱུར་བ་མེད་པར་རྒྱུད་ལ་སྦྱོར་དང་།  ཞེས་གསུངས་སོ།  དོན་དེ་རྣམས་རྒྱུད་ལ་འབྱོར་རམ་མི་འབྱོར་ལྟོས་ཤིག་གསུངས་ནས་ཐང་ཅིག་སྨོར་རེ་བཞུགས་སོ།  ཡང་དར་ཅིག་ནས་གསུང་པ།  གནས་ལུགས་ལ་ཕྱོགས་རིས་མི་འདུག་པས།  ཕྱོགས་མེད་དུ་ཤར་བ་དེ་ཙུག་ཡིན།  ཕྱོགས་རིས་མེད་པར་ཉམས་སུ་ལོངས་དང་།  ཡུལ་ལ་འཛིན་ཆགས་མི་འདུག་པས།  ཡུལ་མེད་དུ་གྲོལ་བ་དེ་ཙུག་ཡིན།  བཅིང་གྲོལ་མེད་པ་[72]ཉམས་སུ་ལོངས་དང་།  སེམས་ལ་སྐྱེ་འཆི་མི་འདུག་པས།  སྐྱེ་མེད་ལ་ངང་གིས་གནས་པ་དེ་ཙུག་ཡིན།  བྲི་གང་མེད་པར་ཉམས་སུ་ལོངས་དང་།  ཚིག་ཏུ་བརྗོད་པ་མི་འདུག་པས།  བརྗོད་མེད་ཀློང་ན་གནས་པ་དེ་ཙུག་ཡིན།  འཕེལ་གྲིབ་མེད་པ་ཉམས་སུ་ལོངས་དང་།  གནས་ལུགས་དང་གདོད་ནས་བྲལ་བར་མི་འདུག་པས།  སྣང་བ་དང་འབྲལ་མེད་དུ་གནས་པ་དེ་ཙུག་ཡིན།  འབྲལ་མེད་དང་འབྲེལ་མེད་དུ་ཉམས་སུ་ལོངས་དང་།  དེ་ལྟ་བུ་རྣམས་རྒྱུད་ལ་འཆར་རམ་མི་འཆར་ལྟོས་ཤིག་གསུངས་ནས་ཐང་ཅིག་སྨོར་རེ་བཞུགས་སོ།  ཡང་དར་ཅིག་ནས་གསུང་པ།  ལོང་མེད་གཅིག་རྒྱུད་ལ་བསྟེན་དང་།  ལོང་ཁོམ་འོང་དུ་མི་རྟག་པར་འདུག་གི།  གཤིས་དེ་ཀའི་ཐོག་ཏུ་ཁོལ་ལ་ཞོག་དང་།  ཡེངས་མེད་ཅིག་ཉམས་སུ་ལོངས་དང་།  བདེ་ཆེན་གྱི་དབྱིངས་ལ་ཡེངས་པ་མེད་ཀྱི།  གཤིས་དེ་ཀའི་ཐོག་ཏུ་ཁོལ་ལ་ཞོགས་དང་།  འབྲལ་མེད་ཅིག་ཉམས་སུ་ལོངས་དང་།  འབྲེལ་མེད་ཅིག་ཤུགས་ལས་སྐྱེ་ཡི།  གནས་ལུགས་ཀྱི་དོན་ལ་འདུ་འབྲལ་མེད་ཀྱིས།  གཤིས་དེ་ཀའི་ཐོག་ཏུ་ཁོལ་ལ་ཞོག་དང་།  སྐྱེ་མེད་ཅིག་ངང་གིས་གནས་ཀྱི།  ངོ་བོ་ཉིད་ལ་སྐྱེ་འཆི་མི་འདུག་གི།  གཤིས་དེ་ཀའི་ཐོག་ཏུ་ཁོལ་ལ་ཞོག་དང་།  དོན་དེ་[73]རྣམས་རང་གི་རྒྱུད་ལ་བརྟན་པ་ཐོབ་བམ་མི་ཐོབ་ལྟོས་ཤིག་གསུངས་ནས།  ཐང་ཅིག་སྨོར་རེ་བཞུགས་སོ།  ཡང་དར་ཅིག་ནས་གསུངས་པ།  དངོས་མེད་དུ་རྟོགས་པ་གཅིག་ཆོད་ཀྱི་རྡེངས།  བྱར་མེད་དུ་རྟོགས་པ་རོ་གཅིག་གི་རྡེངས།  གཉིས་མེད་དུ་རྟོགས་པ་མཉམ་པའི་རྡེངས།  ཕྱོགས་མེད་དུ་རྟོགས་པ་མཐའ་བྲལ་གྱི་རྡེངས།  རྡེངས་དེ་བཞི་དང་ལྡན་ན་རྣལ་འབྱོར་ཞེས་བྱའོ།  ཞེས་གསུངས་ནས།  བླ་མའི་ཞལ་ནས་ཐོས་ཅུང་སྔངས།  ཉམས་ཆུང་སྐྲག  ཐ་མལ་གྱི་བློ་རུ་མི་ཤོང་བའི་གདམས་ངག  རྣལ་འབྱོར་ལས་ཅན་རྣམས་ཀྱི་དགོངས་པ་ཡིན།  ཡང་གསང་ཐུགས་ཀྱི་གཏེར་དུ་སྦོས་གསུངས་ནས།  ང་ནི་ཏ་པི་ཧྲི་ཙ་ཡིན།  ང་མ་བརྗེད་དྲན་ན་ང་དང་རྟག་ཏུ་འཕྲད།  ང་མ་དྲན་ན་ང་དང་འཕྲད་དུས་མེད།  ཅེས་གསུངས་ནས།  བླ་མ་ནི་ནམ་མཁའ་ལ་གཞའ་ཚོན་ཡལ་བ་ལྟར་གཤེགས་སོ།  ལེགས་པ་བཞི།  རྒྱུད་ལ་སྦྱར་བ་བཞི།  ཉམས་སུ་བླངས་པ་ལྔ།  གཤིས་ཐོག་ཏུ་བཀལ་བ་བཞི།  རྡེངས་རྣམ་པ་བཞིས་བླ་མའི་གདམས་ངག་བསྟན་པ་རྫོགས་སོ༎  ཨི་ཐི།  རྒྱ༔རྒྱ༔རྒྱ༔  ༈  བརྒྱུད་པའི་བླ་མ་རྣམས་ལ་ཕྱག་འཚལ་ལོ༎  བླ་མ་གྲུབ་ཐོབ་བཅུའི་བཤད་སྲོལ་ལ།  སྤྲུལ་པའི་སྐུ་དེས་བྱིན་གྱིས་བརླབས་[74]པ།  གྱེར་སྤུངས་ཆེན་པོ་སྣང་བཞེར་ལོད་པོའི་བཤད་སྲོལ་ནི།  རང་འབྱུང་ཡེ་ཤེས་ཀྱི་ལྟ་བ་དཔངས་མཐོ་ཡང་།  བརྒྱུད་པ་བཞིའི་རྐྱ་བར་ལ་མ་བཤར་ཞིང་།  བླ་མ་གསུམ་གྱི་ངོས་འཛིན་མ་ཤེས་ན།  ཤིང་སྡོང་ཁོག་རུལ་བ་དང་འདྲ།  ལུང་གི་ཆེ་བ་ལ་བསྟེན་ནས་ལྟ་བ་སློབ་པ་ནི།  བྱེ་མའི་རི་ལ་མཁར་བརྩིགས་པ་དང་འདྲ་སྟེ།  སོ་མི་ཐུབ་སྟེ་འཇིག་པར་འགྱུར་རོ།  བརྒྱུད་པ་བཞི་ནི།  ཡེ་ཤེས་སྐྱེ་བ་ཚིག་གི་རྒྱུད་པ་ལ།  གཞུང་གཞན་གྱིས་ལྷད་མ་ཞུགས་པ།  སྒྲོ་འདོགས་གཅོད་པ་དོན་གྱི་རྒྱུད་པ་ལ།  ཡིག་ཆུང་གིས་ལྷད་མ་ཞུགས་པ།  དོན་ཉམས་སུ་མྱོང་བ་མན་ངག་གི་རྒྱུད་པ་ལ།  མི་ཚིག་གིས་ལྷད་མ་ཞུགས་པ།  ཡིད་ཆེས་གྲུབ་པ་སྙེམས་པའི་རྒྱུད་པ་ལ།  རུ་ཏྲས་ལྷད་མ་ཞུགས་པའོ།  བླ་མ་གསུམ་པོ་ངོ་ཤེས་པ་ནི།  སློབ་དཔོན་བླ་མར་ངོ་ཤེས་པ་ནི།  སངས་རྒྱས་ཀྱི་དོན་རང་ལ་ཡེ་ནས་ཡོད་པ།  ཡིན་པར་ལ་ཡིན་པ་སྟོན་པའི་སློབ་དཔོན་ནི།  སློབ་དཔོན་བླ་མར་ཤེས་པའོ།  སྣང་བ་བླ་མར་ཤེས་པ་ནི།  ཕས་སྣང་གི་ཡུལ་རེ་མཐོང་ཙམ་ན།  རང་སྣང་གི་རིག་པ་ཁོང་ནས་ལམ་གྱིས་ཤར་བའོ།  རང་སེམས་བླ་མར་ཤེས་པ་ནི།  སྒོམ་པས་རང་རིག་ཡེ་ཤེས་ཁོང་ནས་ཤར་བའོ།  དོན་དེ་རྣམས་རང་གི་རྒྱུད་ལ་ཤར་ཙམ་ན།  སྲ་བརྟན་[75]གྱི་བྲག་ལ་མཁར་བརྩིགས་པ་དང་འདྲ་སྟེ།  ལྟ་བའི་སོ་ཐུབ་ཅེས་བྱ།  གྱེར་སྤུངས་སྣང་བཞེར་ལོད་པོའི་བཤད་སྲོལ་རྫོགས་སོ༎  ༈  ཕ་བ་རྒྱལ་གཟིགས་གསས་ཆུང་གི་བཤད་སྲོལ་ནི།  གཞིའི་རྟོགས་པ་ཁོང་དུ་མ་ཆུད་པས།  སངས་རྒྱས་ཀྱི་དགོངས་པ་མཐར་བྱུང་ཡང་།  མུན་པའི་འཛུབ་ཡུག་དང་འདྲ་སྟེ།  བརྡ་མི་འཕྲོད།  གཞི་ལ་གསུམ་སྟེ།  ཡར་གྱི་གྲོལ་གཞི།  མར་གྱི་འཁྲུལ་གཞི།  བར་གྱི་སྤྱི་གཞི་དང་གསུམ་མོ།  དེ་ལ་ཡར་གྱི་གྲོལ་གཞི་ནི།  ངོ་བོ་སྟོང་པ་ལས་བོན་སྐུར་གྲོལ།  རང་བཞིན་གསལ་བ་ལས་རྫོགས་སྐུར་གྲོལ།  ཐུགས་རྗེ་རིག་པ་གཉིས་མེད་ལས་སྤྲུལ་སྐུར་གྲོལ།  གཞི་གཏིང་གསལ་ཆེན་པོ་ལས་མི་དམིགས་པ་ཡེ་ཤེས་ཀྱི་མཐར་གྲོལ་ལོ།  མར་གྱི་འཁྲུལ་གཞི་ནི་ངོ་བོ་སྟོང་པ་ལས་ཞེ་སྡང་།  ཞེ་སྡང་ལས་དམྱལ་བར་འཁྲུལ།  རང་བཞིན་གསལ་བ་ལས་གཏི་མུག  གཏི་མུག་ལས་བྱོལ་སོང་དུ་འཁྲུལ།  ཐུགས་རྗེ་རིག་པ་གཉིས་མེད་ལས་འདོད་ཆགས།  འདོད་ཆགས་ལས་ཡིད་བཏགས་སུ་འཁྲུལ།  གཞི་གཏིང་གསལ་ཆེན་པོ་ལས་འཕྲག་དྭོགས།  འཕྲག་དྭོགས་ལས་ལྷ་མི་རུ་འཁྲུལ་ལོ།  དེ་ལས་ཡར་གྲོལ་བའི་དཔེ་ནི།  དེ་བཞི་རེ་རེ་ལ་གསུམ་གསུམ་སྟེ།  ངོ་བོ་སྟོང་པའི་དཔེ་[76]གསུམ་ནི།  མེད་པ་བཙལ་གྱིས་མི་རྙེད་པ་ཁང་སྟོང་གི་རྐུན་མོ་དང་འདྲ།  དྲན་པ་རང་སངས་ཆུའི་རི་མོ་དང་འདྲ།  འགྱུ་བ་རང་གྲོལ་བར་སྣང་སེར་བུ་འདྲ།  དཔེ་དེ་ལྟ་བུ་ཞིག་དོན་རང་གི་རྒྱུད་ལ་ཤར་ན།  མར་ཞེ་སྡང་དང་དམྱལ་བ་ལ་ཡ་མི་ང་།  ཡར་སངས་རྒྱས་ཀྱི་སྟོན་པ་ལ་རེ་བ་མི་ཆེ་བས།  རེ་དོག་གི་ཐག་པ་ཆོད་པ་དེའི་དོན་རང་གི་རྒྱུད་ལ་ལམ་གྱིས་ཤར་ཙམ་ན།  ལྟ་བའི་སོ་ཚུགས་ཞེས་བྱའོ།  རང་བཞིན་གསལ་བའི་དཔེ་གསུམ་ནི།  འགག་མེད་ཟང་ཐལ་ཉི་མའི་འོད་ཟེར་དང་འདྲ།  སྒྲིབ་མེད་རང་གསལ་ཤེལ་སྒོང་ཕྱིས་པ་འདྲ།  གསལ་ལ་འཛིན་མེད་མེ་ལོང་གཟུགས་བརྙན་དང་འདྲ།  དཔེ་དེ་ལྟ་བུ་གསུམ་ཞིག་གི་དོན་རང་གི་རྒྱུད་ལ་གསལ་ན།  མར་གཏི་མུག་དང་བྱོལ་སོང་ལ་ཡ་མི་ང་།  ཡར་དུས་གསུམ་བདེར་གཤེགས་ལ་རེ་མི་ཆེ་བས།  རེ་དོག་གི་མཐའ་དང་བྲལ་བ་དེའི།  དོན་རང་གི་རྒྱུད་ལ་གསལ་བ་ནི་སྒོམ་པའི་བརྟན་ས་ཟིན་ཞེས་པའོ།  ཐུགས་རྗེ་རིག་པ་གཉིས་མེད་ཀྱི་དཔེ་གསུམ་ནི།  སྤྱོད་ལ་མ་ཆགས་པ་ཆུ་ནང་གི་ཉ་དང་འདྲ།  ཤེས་པ་བརྗོད་དུ་མེད་པ་གཞན་ནུ་མའི་བདེ་བ་མྱོང་བ་དང་འདྲ།  རྒྱུ་རྐྱེན་གྱི་མི་འཇིག་པ་འགྱུར་བ་མེད་པ་གསེར་དང་འདྲ།  དཔེ་དེ་ལྟ་བུ་གསུམ་ཞིག་གི་དོན་རང་གི་རྒྱུད་ལ་ཤར་ན།  [77]མར་འདོད་ཆགས་དང་ཡིད་བཏགས་ལ་ཡ་མི་ང་།  ཡར་སྐུ་གསུང་ཐུགས་ལ་རེ་མི་ཆེ་བས།  རེ་དོགས་ཀྱི་མཐའ་དང་བྲལ་བ།  དེ་དོན་རང་གི་རྒྱུད་ལ་བྱུང་བས།  སྤྱོད་པ་ཤུགས་ལ་བྱུང་བ་ཞེས་བྱའོ།  གཞི་གཏིང་གསལ་ཆེན་པོའི་དཔེ་གསུམ་ནི།  བརྩོན་འགྲུས་ལ་དྲག་དལ་མེད་པ་རི་གཟར་གྱི་རྦབ་དང་འདྲ་བ།  དད་པ་ལ་རྒྱུན་ཆད་མེད་པ་ཆུ་བོའི་གཞུང་དང་འདྲ་བ།  འཁོར་བ་ལ་སྐྱུག་ལོག་པ་མར་ཁུ་གསུམ་ཕོར་འཐུང་བ་དང་འདྲ་བ།  དཔེ་དེ་ལྟ་བུ་གསུམ་ཞིག་དོན་རང་གི་རྒྱུད་ལ་གྲུབ་ན།  མར་འཕྲག་དོགས་དང་ལྷ་མིན་ལ་ཡ་མི་ང་།  ཡར་བྱང་ཆུབ་སེམས་དཔའ་ལ་རེ་མི་ཆེ་བས།  དེ་ལྟར་རེ་དོགས་ལས་འདས་པ་སྟེ།  དོན་རང་གི་རྒྱུད་ལ་གྲུབ་ན།  འབྲས་བུ་ལྷུན་གྱིས་གྲུབ་ཞེས་བྱའོ།  དོན་དེ་རྣམས་རང་གི་རྒྱུད་ལ་ལམ་གྱིས་ཤར་བའི་དུས་ན།  གསལ་ཞིང་བརྡ་འཕྲད་པ་ཉིན་མོའི་འཛུག་ཡུགས་དང་འདྲ་སྟེ།  སྒོམ་པ་དོན་གསལ་ཞེས་བྱའོ།  ཕ་ཝ་རྒྱལ་ཏིག་གསས་ཆུང་གི་བཤད་སྲོལ་རྫོགས་སོ༎  ༈  དམུ་ཙོ་གེའི་བཤད་སྲོལ་ནི།  ཤེས་རབ་ཁྱད་པར་ཅན་གསུམ་གྱིས་སྐད་ཅིག་མ་གསུམ་ལ་གྲོལ་བ་མཐར་མ་ཕྱིན་པར།  སངས་རྒྱས་མྱ་ངན་ལས་འདས་པའི་དུས་བསྟན་ཀྱང་།  ལོང་བའི་གླང་གཞུག་ཤོར་བ་དང་[78]འདྲ་སྟེ།  སྒྲོད་པའི་ཐབས་དང་བྲལ།  དེ་ལ་ཤེས་རབ་ཁྱད་པར་ཅན་གསུམ་ནི།  དང་པོ་ཐོས་པའི་ཤེས་རབ་ཀྱིས་བཀའ་རྒྱུད་གྲོལ།  བར་དུ་བསམ་འབྱུང་གི་ཤེས་རབ་ཀྱིས་རང་རྒྱུད་གྲོལ།  ཐ་མ་སྒོམ་འབྱུང་གི་ཤེས་རབ་ཀྱིས་བཟུང་འཛིན་གྱི་བག་ཆགས་གྲོལ་ཏེ།  དུས་དེ་ཙམ་ན་གྲོལ་བ་རྣམ་གསུམ་ཉམས་སུ་མྱོང་བས།  ལོང་བས་གླང་གཞུག་ཟིན་པ་དང་འདྲ་སྟེ།  རྟོགས་པ་མཐར་ཕྱིན་སྐྱོལ་བ་ཡིན་ནོ།  དམུ་ཙོག་གེའི་བཤད་སྲོལ་རྫོགས་སོ༎  ༈  དམུ་ཙོ་སྟང་གི་བཤད་སྲོལ་ནི།  མན་ངག་སྤྱིའི་མདུད་པ་ལྔ་མ་ཁྲོལ་བར།  ལུང་གི་ཆེ་བ་ལ་བརྟེན་ནས་སྤྱོད་པ་ཤོང་ཡངས་སུ་སྤྱོད་པ་ནི།  རྒྱུས་མེད་པའི་མི་ཐང་སྟོང་ཕྱལ་བའི་ལམ་ཁ་བྲག་ཏུ་ཕྱིན་པ་དང་འདྲ་སྟེ།  གར་འགྲོ་ཆ་མེད།  དེ་ལ་མན་ངག་སྤྱིའི་མདུད་པ་ལྔ་ནི།  སྒྲ་ཚིག་ཐ་སྙད་ཀྱི་མདུད་པ་དང་།  བཀའ་ལུང་ཁུངས་ཀྱི་མདུད་པ་དང་།  འགྲོ་ལྡོག་གོ་འབྱེད་ཀྱི་མདུད་པ་དང་།  གསང་སྔགས་གནད་ཀྱི་མདུད་པ་དང་།  ལྟ་བ་དོན་གྱི་མདུད་པ་དང་ལྔ་ཁྲོལ་བས་རྒྱུས་ཅན་ལམ་ནས་བགྲོད་པ་དང་འདྲ་སྟེ།  གར་འདོད་ཀྱི་གནས་སུ་ཕྱིན་པ་དང་འདྲ་བའོ།  དམུ་ཙོ་སྟང་གི་བཤད་སྲོལ་རྫོགས་སོ༎  ༈  དམུ་ཤོད་ཁྲམ་ཆེན་པོའི་བཤད་སྲོལ་ནི།  གསང་སྔགས་ཀྱི་གནད་དོན་བཅུ་གསུམ་[79]མ་ཤེས་པར།  རྒྱུད་འཆར་པའི་སྟོན་པ་ནི།  བྱ་ནེ་ཙོ་གཤོག་པ་ཆག་པ་དང་འདྲ་སྟེ།  སྨྲ་ཤེས་ཀྱང་འཕུར་མ་ཤེས་པས་དོན་མི་ཆོད།  དེ་ལ་གསང་སྔགས་ཀྱི་གནད་དོན་བཅུ་གསུམ་ནི།  ཀུན་གཞི་ལ་རིག་པའི་གནད་མེད་ན།  སངས་རྒྱས་ཀྱི་རྩ་ནས་ལྡོག་པར་འགྱུར།  མན་ངག་རྟེན་གྱི་གནད་མེད་ན།  འཁོར་བའི་སྒོར་ཡན་པར་འགྱུར།  ཐིག་ལེ་ཉག་གཅིག་གི་གནད་མེད་ན།  ལས་ཀྱི་མཐའ་འཁོར་བར་འགྱུར།  རང་འབྱུང་ཡེ་ཤེས་ཀྱི་གནད་མེད་ན།  རྒྱུ་རྐྱེན་ལ་རག་ལུས་པར་འགྱུར།  གཞི་ལམ་འབྲས་བུའི་གནད་མེད་ན།  ཐ་སྙད་ཚིག་གི་མཐའ་རུ་གོལ།  བསྐྱེད་པ་ལ་རྫོགས་པའི་གནད་མེད་ན།  རྟག་པ་ཐེར་ཟུག་གི་གནས་སུ་གོལ།  འཚོ་སྐྱོང་མེལ་རྩེའི་གནད་མེད་ན།  རྟག་ཆད་བྱིང་རྒོད་ཀྱི་དགྲས་ཁྱེར།  ཁྱད་པར་དམ་ཚིག་གི་གནད་མེད་ན།  གསེར་སྦྲམ་རྒྱ་མཚོའི་གཏིང་དུ་འཆོར།  བྱིན་རླབས་སྟོབས་ཀྱི་གནད་མེད་ན།  བསྟན་པའི་བདར་ཤ་ཆད་པར་འགྱུར།  བསྲེ་བ་བཞིའི་གནད་མེད་ན།  འཁོར་འདས་གཉིས་པོ་རྒྱ་ཆད་པར་འགྱུར།  རྟོགས་པ་སྟོབས་ཀྱི་གནད་མེད་ན།  རིག་པའི་རྩལ་མི་རྫོགས།  རིག་པ་ཡེ་ཤེས་ཀྱི་གནད་མེད་ན།  སྐྱེ་མཆེད་མུ་བཞིའི་གནས་སུ་གོལ།  བདེ་བ་ཆེན་པོའི་གནད་མེད་ན།  [80]སྟོང་པ་ཕྱལ་བའི་གནས་སུ་གོལ་བའོ།  དེ་ལ་ཀུན་གཞི་ལ་རིག་པའི་གནད་ནི།  ཀུན་གཞིའི་རྣམ་པ་མཉམ་པོར་གནས་པ་ལ།  རིག་པ་ཡེ་ཤེས་ཀྱི་གནད་ནི།  དཔེ་རིག་པ་།  དོན་རིག་པ།  རྟགས་རིག་པ།  ཡེ་ནས་རིག་པ།  མ་རིག་པའི་གསེབ་ནས་རིག་པའི་རིག་པའོ།  མན་ངག་རྟེན་མེད་ཀྱི་གནད་ནི།  ཕྱི་ནང་གསང་བ་གསུམ་སྟེ།  ཕྱི་རྟེན་མེད་ནི།  སྣང་བ་ལ་རང་བཞིན་མེད།  ནང་རྟེན་མེད་ནི།  ཕུང་པོ་ལ་ངོས་བཟུང་མེད།  གསང་བ་རྟེན་མེད་ནི།  རིག་པ་ལ་གནས་ས་མེད།  དེ་གསུམ་རྒྱུད་ལ་ཤར་ན་འཁོར་བའི་སྒོ་ཁེགས་ཞེས་བྱ་སྟེ།  འཁོར་བའི་སྒོར་མི་འཇུག་སྟེ་མི་ཡན་པའོ།  ཐིག་ལེ་ཉག་གཅིག་གི་གནད་ནི།  ཐིག་གསལ་བ།  ལེ་བདལ་པ།  ཉག་གཅིག་བགྲོད་དུ་མེད་པས་ལས་ཀྱི་མཐའ་འཁོར་བའོ།  ཡང་ན་ངོ་བོ་ཉིད་ཀྱི་ཐིག་ལེ།  འགྱུར་བ་མེད་པའི་ཐིག་ལེ།  ཡེ་ནས་གནས་པའི་ཐིག་ལེ།  འདུ་འབྲལ་མེད་པའི་ཐིག་ལེ།  དེ་ལྟར་རྟོགས་པས་ལས་ཀྱི་མཐར་མི་འཆོར་ཏེ།  ཐིག་ལེ་ཉག་གཅིག་གི་གནད་རྟོགས་པའོ།  རང་འབྱུང་ཡེ་ཤེས་ཀྱི་གནད་ནི།  རྒྱུ་ལས་མ་བྱས་པས་རང་འབྱུང་།  རྐྱེན་གྱིས་མི་འཇིགས་པས་རང་འབྱུང་།  འཕོ་འགྱུར་མེད་པས་རང་འབྱུང་།  གཞན་ནས་མི་ཚོལ་པས་རང་འབྱུང་།  དོན་གྱི་གནད་དེ་ཡེ་[81]ནས་ཤེས་པས།  རྒྱུ་རྐྱེན་ལ་རག་མ་ལུས་པའི་གནད་དོ།  གཞི་ལམ་འབྲས་བུའི་གནད་ནི།  གཞི་སངས་རྒྱས་རང་གནས།  ལམ་ཡེ་ཤེས་བགྲོད་མེད།  འབྲས་བུ་རང་བཞིན་ལྷུན་གྲུབ་ཏུ་གནས་པར་ཤེས་པས།  ཐ་སྙད་ཚིག་མཐར་མི་འཆོར་བའོ།  བསྐྱེད་པ་ལ་རྫོགས་པའི་གནད་ནི།  ཕྱི་སྣང་བ་ལ་རང་བཞིན་མེད་པར་རྫོགས།  ནང་ཕུང་པོ་ལ་ལྷག་མ་མེད་པར་རྫོགས།  གསང་བ་རིག་པ་ལ་གསལ་འགྲིབ་མེད་པར་རྫོགས།  རབ་ཏུ་གསང་བ་དགོངས་པ་ལ་ངོས་བཟུང་མེད་པར་རྫོགས་པས།  རྟག་པ་ཐེར་ཟུག་གི་གནས་སུ་མི་གོལ་བའོ།  འཚོ་སྐྱོང་མེལ་ཙེའི་གནད་ནི།  འཚོ་ན་རིག་པ་འཚོ།  སྐྱོང་ན་ཉམས་སྐྱོང་།  མེལ་ཙེ་ཤེས་རབ་ཀྱིས་བྱེད།  གནད་ནི་དོན་གྱི་གནད།  དེས་ན་རྟག་ཆད་གོལ་སྒྲིབ་ཀྱི་དགྲས་མི་ཚུགས་པའོ།  ཁྱད་པར་དམ་ཚིག་གི་གནད་ནི།  དམ་ཚིག་ཡུལ་ལ་སྦྱོར་བ་དང་།  སྙིང་རྗེ་འབྱུང་གནས་དང་།  བོན་ཉིད་དང་ཐ་མི་དད་པར་བསྲུང་བ་དང་།  ཐུན་མོང་མ་ཡིན་པ་གཉིས་མེད་ཐ་མི་དད་པར་བསྲུང་བ་དང་།  ཐུན་མོང་མ་ཡིན་པར་གཉིས་མེད་ཆེན་པོར་བསྲུང་བས།  གསེར་སྦྲམ་རྒྱ་མཚོར་མི་ལྟུང་བའོ།  བྱིན་རླབས་ཀྱི་གནད་ནི།  བྱིན་རླབས་ལས་བྱིན་རླབས་ཀྱིས།  རྟགས་རྣམ་པ་བཅོ་[82]བརྒྱད་འབྱུང་སྟེ།  དུས་གསུམ་བདེར་གཤེགས་ཀྱི་བྱིན་གྱིས་བརླབས་པ་དང་།  ལྷའི་གྱད་ཆེན་གྱི་བྱིན་གྱིས་བརླབས་པ།  དེ་གཉིས་འདྲའོ་འདྲའོ་ནོར་ར་རེ།  ཡི་དམ་ལྷའི་བྱིན་གྱིས་བརླབས་པ་དང་།  རྒྱལ་འགོང་ཕོ་མོའི་བྱིན་གྱིས་བརླབས་པ།  དེ་གཉིས་འདྲའོ་འདྲའོ་ནོར་ར་རེ།  བརྒྱུད་པའི་བླ་མའི་བྱིན་གྱིས་བརླབས་པ་དང་།  རུ་ཏྲ་ཕོ་མོའི་བྱིན་གྱིས་བརླབས་པ།  དེ་གཉིས་འདྲའོ་འདྲའོ་ནོར་ར་རེ།  བླ་མ་སློབ་དཔོན་གྱིས་བྱིན་གྱིས་བརླབས་པ་དང་།  ནག་པོ་བདུད་ཀྱི་བྱིན་གྱིས་བརླབས་པ།  དེ་གཉིས་འདྲའོ་འདྲའོ་ནོར་ར་རེ།  ཡེ་ཤེས་ལྷ་ཡི་བྱིན་གྱིས་བརླབས་པ་དང་།  འཇིག་རྟེན་ལྷ་ཡི་བྱིན་གྱིས་བརླབས་པ།  དེ་གཉིས་འདྲའོ་འདྲའོ་ནོར་ར་རེ།  སྲིད་པའི་རྒྱལ་མོའི་བྱིན་གྱིས་བརླབས་པ་དང་།  མ་བདུད་རྒྱལ་མོའི་བྱིན་གྱིས་བརླབས་པ།  དེ་གཉིས་འདྲའོ་འདྲའོ་ནོར་ར་རེ།  དངོས་གྲུབ་སྟེར་བའི་ལྷའི་བྱིན་གྱིས་བརླབས་པ་དང་།  བར་ཆོད་བགེགས་ཀྱི་བྱིན་གྱིས་བརླབས་པ།  དེ་གཉིས་འདྲའོ་འདྲའོ་ནོར་ར་རེ།  བོན་སྐྱོང་སྲུང་མའི་བྱིན་གྱིས་བརླབས་པ་དང་།  སྡེ་བརྒྱད་ལྷ་སྲིན་གྱི་བྱིན་གྱིས་བརླབས་པ།  དེ་གཉིས་འདྲའོ་འདྲའོ་ནོར་ར་རེ།  དབལ་མོ་སྡེ་བཞིའི་བྱིན་གྱིས་བརླབས་པ་དང་།  དམ་སྲི་འབལ་མོའི་བྱིན་གྱིས་བརླབས་པ་[83]གཉིས།  དེ་གཉིས་འདྲའོ་འདྲའོ་ནོར་ར་རེ།  དེ་ལ་དུས་གསུམ་བདེར་གཤེགས་ཀྱི་བྱིན་གྱིས་བརླབས་པ་ནི།  གཞི་དད་པ་དང་ལྡན་པ།  རྒྱུ་སྙིང་རྗེ་དང་ལྡན་པ།  ཐབས་ཤེས་རབ་དང་ལྡན་པ།  དོན་རྟོགས་ཚད་དང་ལྡན་པ།  གནས་ལུགས་དགོངས་པ་དང་ལྡན་པ།  རྟགས་གཏང་འབྲལ་མེད་པ་དང་ལྡན་པ།  ཐུགས་རྗེ་ཡོངས་ལ་ཁྱབ་པ་དང་ལྡན་པ།  ཡེ་ཤེས་ཤུགས་ལ་འཆར་བ་དང་ལྡན་པའོ།  དེ་ལས་བཟློག་པ་ནི་ལྷའི་གྱད་ཀྱི་བྱིན་གྱིས་བརླབས་པའོ།  ཡི་དམ་ལྷའི་བྱིན་གྱིས་བརླབས་པ་ནི།  སྣུམ་བག་ཆེ་བ།  འཛུམ་ཁ་སྙི་བ།  ཉིན་མོ་མི་སྐྱོ་བ།  མཚན་མོ་མི་འཇིགས་པ།  བྱིན་ཆེ་བ།  ལྷུན་སྡུག་པ།  རྟིང་ནས་མདངས་ལེགས་པ།  འཁོར་དང་ཡུལ་ཕྱོགས་བཀྲ་ཤིས་པ།  ཟླ་རོགས་དང་བུ་སྨད་ལ་བར་ཆོད་མེད་པ།  ངག་འདོན་གྱིས་སེམས་ཅན་གྱི་དོན་ནུས་པའོ།  དོན་དེ་ལས་བཟློག་པ་ནི་རྒྱལ་འགོང་ཕོ་མོའི་བྱིན་གྱིས་བརླབས་པའོ།  བརྒྱུད་པའི་བླ་མའི་བྱིན་གྱིས་བརླབས་པ་ནི།  གཏད་རྒྱ་ཐུབ་པ།  མོས་གུས་ཆེ་བ།  སྒོམ་སྲན་ཆེ་བ།  ངེས་པའི་ཤེས་པ་ཁོང་ནས་བརྡོལ་པ།  བདག་ཏུ་འཛིན་པའི་ཡུལ་སྟོང་པ།  བྱིན་རླབས་ཀྱི་འབྱུང་ས།  དངོས་གྲུབ་ཀྱི་གནས་ས།  ཀུན་ཏུ་བཟང་པོའི་སྤྱོད་པ་དང་ལྡན་པའོ།  [84]དོན་དེ་ལས་བཟློག་པ་ནི་རུ་ཏྲ་ཕོ་མོའི་བྱིན་གྱིས་བརླབས་པའོ།  བླ་མ་སློབ་དཔོན་གྱི་བྱིན་གྱིས་བརླབས་པ་ནི།  དད་པ་འཕེལ་བ།  མོས་གུས་ཆེ་བ།  ཤེས་རབ་ཆེ་བ།  སྙིང་རུས་ཆེ་བ།  ཐོས་བསམ་སྒོམ་གསུམ་ལ་ནན་ཏན་ཆེ་བ།  བོན་ཉིད་ལ་ཡིད་ཆེས་ཤར་བ།  རྒྱུད་འབོལ་བ།  ངག་འཇམ་པ།  སེམས་ཅན་ཀུན་དང་མཐུན་པའོ།  དོན་དེ་ལས་བཟློག་པ་ནི་ནག་པོ་བདུད་ཀྱི་བྱིན་གྱིས་བརླབས་པའོ།  ཡེ་ཤེས་ལྷའི་བྱིན་གྱིས་བརླབས་པ་ནི།  ཕྱི་ནང་གི་སྤྲོས་པ་ཆོད་པ།  འཇིག་རྟེན་གྱི་ཁེ་གྲགས་ལ་མི་དགའ་བ།  དོན་གསལ་བ།  ཡིད་ཆེས་པ།  ཐག་ཆོད་པའོ།  དོན་དེ་ལས་བཟློག་པ་ནི་འཇིག་རྟེན་ལྷའི་བྱིན་གྱིས་བརླབས་པའོ།  སྲིད་པའི་རྒྱལ་མོའི་བྱིན་གྱིས་བརླབས་པ་ནི།  འདོད་ཆགས་དང་།  འཁྲིགས་ཆགས་དང་།  སྲེད་པ་ཆུང་བ།  སེམས་ཅན་ལ་མ་ལྟར་བྱམས་པ།  བུ་ལྟར་གདུང་བ།  སྙིང་རྗེ་ཕྱོགས་རིས་མེད་པར་འཆར་བ།  རང་བས་གཞན་གལ་ཆེ་བར་བྱེད་པ།  རང་གི་སྲོག་བས་དང་༼ཀྱང་༽སེམས་ཅན་གྱི་དོན་གལ་ཆེ་བར་བྱེད་པའོ།  དོན་དེ་ལ་བཟློག་པ་ནི་མ་བདུད་རྒྱལ་མོའི་བྱིན་གྱིས་བརླབས་པའོ།  དངོས་གྲུབ་སྟེར་བའི་ལྷའི་བྱིན་གྱིས་བརླབས་པ་ནི།  རྫས་ལ་བྱིན་ཆགས་པ།  རྣལ་འབྱོར་པ་ལ་ཉམས་ཆགས་[85]པ།  གཞལ་ཡས་ཁང་ལ་བཀྲ་ཤིས་ཆགས་པ།  གཏོར་མ་ལ་དངོས་གྲུབ་ཆགས་པ།  བགེགས་བསྐྲད་ན་སྐྲོད་པ།  བཏུལ་ན་ཐུལ་བ།  དམ་ཅན་བསྟེན་ན་འཁོར་བ།  སྦད་ན་འགྲོ་བ།  གསང་སྔགས་ཀྱི་ཉམས་དགའ་ཞིང་དང་སྤྲོ་བ་སྐྱེས་པ།  རྨི་ལམ་གྱི་ཉམས་སུ་བཀྲ་ཤིས་མཚན་དང་ལྡན་པའི་བུ་མོས།  ཁྱོད་ཅི་འདོད་ཟེར་ནས་དངོས་གྲུབ་སྟེར་དུ་ཡོང་བ་དང་།  མཛེས་པའི་རྒྱན་སྣ་ཚོགས་ཀྱིས་བརྒྱན་པ་རྨི་བ།  ལམ་དཀར་ནག་ཏུ་འདུག་པ་ལ།  ནག་པོ་བོར་ནས་དཀར་པོ་ནས་ཁྲིད་པས་དྭང་སྤྲོ་བ་དང་།  ཉམས་དགའ་བ་རྨི་ན་དངོས་གྲུབ་སྟེར་བའི་ལྷའི་བྱིན་གྱིས་བརླབས་པའོ།  དོན་དེ་ལས་བཟློག་པ་ནི་བར་ཆོད་བགེགས་ཀྱི་བྱིན་གྱིས་བརླབས་པའོ།  བོན་སྐྱོང་སྲུང་མའི་བྱིན་གྱིས་བརླབས་པ་ནི།  བཀའ་གནམ་བབས་སུ་འོང་བ།  ལུང་ཤུགས་རྡུལ་དུ་འོང་བ།  རིག་པ་རང་རྡོལ་དུ་འོང་བ།  ཐུགས་རྗེ་ཤུགས་འབྱུང་དུ་འོང་བ།  བོན་གྱི་བསྟན་པ་ཚུགས་པ།  ཅི་སྤྱོད་བོན་དུ་ཤེས་པ།  འགྲོ་བ་སེམས་ཅན་གྱི་དོན་ནུས་པའོ།  དོན་དེ་ལས་བཟློག་པ་ནི་འཇིག་རྟེན་ལྷ་འདྲེའི་བྱིན་གྱིས་བརླབས་པའོ།  དབལ་མོ་སྡེ་བཞིའི་བྱིན་གྱིས་བརླབས་པ་ནི།  ཐུན་མོང་གི་དངོས་གྲུབ་སྣ་ཚོགས་འབྱུང་བ།  སེམས་ཅན་གྱི་དོན་སྣ་ཚོགས་ནུས་[86]པ།  གསད་ན་སོད་པ།  གསོས་ན་སོས་པ།  སེར་བ་དབབ་ན་ཕེབས་པ།  བཅད་ན་ཆོད་པ།  དབུ་ཞུ་དང་།  ཕྲེང་བ་དང་ནབ་བཟའི་སྣམ་ཚར་གྱིས་ཞོ་ཉེས་དང་།  ཆང་ཉེས་དང་།  རིམས་ནད་ཐུབ་པ།  ནམ་མཁའ་ལ་བྱ་བཞིན་འཕུར་བ།  ས་ལ་བྱི་བཞིན་འཛུལ་བ།  མཚོན་དང་དུག་དང་སྦོད་གཏོང་གིས་མི་ཚུགས་པ།  ཁེ་གྲགས་དང་ལོངས་སྤྱོད་ལ་མི་དགའ་བའོ།  དོན་དེ་ལས་བཟློག་པ་ནི་འབལ་མོ་དང་དམ་སྲིའི་བྱིན་གྱིས་བརླབས་པའོ༎ ༸ ད་སྟོབས་ཀྱི་གནད་ནི།  འབྲུག་ལྟར་སྒྲ་ཆེ་བའི་སྟོབས།  ངག་ཟིལ་ནོན་གྱི་བཟླས་པ་ལ་འགྲེའོ།  གློག་ལྟར་འཁྱུག་པའི་སྟོབས།  མྱུར་མགྱོགས་ཀྱི་ཏིང་ངེ་འཛིན་ལ་འགྲོ།  ཐོག་ལྟར་དྲག་པོའི་སྟོབས།  མཐུ་དང་བྱིན་བརླབས་ལ་འགྲོ།   སེང་གེ་ལྟར་བརྗིད་པའི་སྟོབས།  རྣལ་འབྱོར་གྱི་གཟི་བྱིན་ལ་འགྲོ།  མིག་ལྟར་རྣོ་བའི་སྟོབས།  རྣལ་འབྱོར་གྱི་ཉམས་ལ་འགྲོ།  སྦྲུལ་ལྟར་གདུག་པའི་སྟོབས།  རྣལ་འབྱོར་ལ་བར་ཆོད་ཀྱིས་མི་ཚུགས་པ་ལ་འགྲོ།  ཁྱི་ལྟར་ཟུག་པའི་སྟོབས།  རྣལ་འབྱོར་གྱི་ངག་གི་དགེ་སྦྱོར་ལ་འགྲོ།  རྒྱལ་པོ་ལྟར་མངའ་ཆེ་བའི་སྟོབས།  ཐམས་ཅད་ཟིལ་གྱིས་གནོན་པ་ལ་འགྲོ་བས།  དེས་བསྟན་པའི་མདར་མི་འཆད་པའོ༎  ༸  བསྲེ་བ་བཞིའི་གནད་ནི།  [87]འཁོར་འདས་གཉིས་ཀྱི་གཞི་རང་བཞིན་གྱི་གནས་ལུགས།  བདེ་བར་གཤེགས་པའི་སྙིང་པོ་ཅན་དང་གཅིག  མྱ་ངན་ལས་འདས་པའི་གཞི།  ཡེ་དོན་གྱི་ཀུན་གཞི།  ཀུན་ཏུ་བཟང་པོའི་གཞི་དང་གཉིས།  འཁོར་བ་འཁྲུལ་པའི་གཞི།  ལུང་དུ་མ་བསྟན་པའི་གཞི་དང་གསུམ།  གཞི་འདི་གསུམ་དུ་མི་འཐད་པའི་ཐབས་མེད་དེ།  འཁོར་འདས་གཉིས་ཀྱི་གཞིའི་སྤྱི་ས་མི་ཟིན།  མྱ་ངན་འདས་པའི་གཞི་མེད་ན།  རྟོགས་པ་ཚད་དུ་མི་སྐྱོལ།  འཁོར་བ་འཁྲུལ་པའི་གཞི་མེད་ན།  སེམས་ཅན་འཁྲུལ་པར་མི་རིགས།  དེ་ལ་དཔེ་གསུམ་སྟེ།  གཞི་སྤྱི་སའི་དཔེ་ནམ་ལངས་ཉི་མ་མ་ཤར་བ་དང་འདྲ།  རྟོགས་པ་ཤར་བའི་དཔེ་ནི་ནམ་ལང་ཉི་མ་ཤར་བ་དང་འདྲ།  འཁོར་བ་འཁྲུལ་པའི་དཔེ་ནི་ཉི་མ་རྒས་ནས་ས་སྲོས་པ་དང་འདྲ།  དེས་ན་སངས་རྒྱས་དང་སེམས་ཅན་གཉིས།  གཞི་ཅི་ཡང་མ་ཡིན་པ་ཞིག་གི་སྟེང་དུ་གཅིག  ད་ལྟར་གྱི་སྣང་བ་ལ་འཁོར་འདས་གཉིས་རྒྱ་ཆད་པ་ལྟར་སྣང་སྟེ།  དོན་གོང་མ་ལྟར་གཞི་གསུམ་གཅིག་ཏུ་གནས་པའི་དུས་སུ།  འཁོར་འདས་གཉིས་རྒྱ་མ་ཆད་པའོ།  རྟོགས་པའི་སྟོབས་ཀྱི་གནད་ནི།  རྟོགས་པ་ནི་རང་ལ་ཡོད་པའི་དོན་ཅེར་གྱིས་རྟོགས་པ།  རྒྱུད་ལུང་གི་ཚིགས་གིས་རྟོགས་པ།  བླ་མའི་[88]ཉམས་ཀྱིས་རྟོགས་པའོ།  སྟོབས་ནི་དགེ་བའི་སྟོབས་ཀྱིས་རང་ལ་མི་ལྡོག་པ།  ཉོན་མོངས་སྤོངས་པའི་སྟོབས་ཀྱིས།  བདུད་དང་སྲིན་པོས་མི་ཚུགས་པའི་སྟོབས་སོ།  རིག་པ་ནི་ངོ་བོ་རིག་པའི་རྩལ།  འདུག་ཚུལ་རིག་པའི་རྩལ།  དེ་ཁོ་ན་ཉིད་རིག་པའི་རྩལ་ལོ།  རྫོགས་པ་ནི་ངོ་བོ་ཅིར་ཡང་མ་གྲུབ་པ་ཞིག་གི་དབྱིངས་སུ་རྫོགས་པའོ།  རིག་པ་ཡེ་ཤེས་ཀྱི་གནད་ནི།  དངོས་ཀྱི་རིག་པ།  ཉམས་ཀྱི་རིག་པ།  ཤར་བའི་རིག་པའོ།  ཡེ་ཤེས་ནི་དོན་རང་ལ་ཤར་བའི་ཡེ་ཤེས།  རྟགས་གཞན་སྣང་གྲོགས་སུ་ཤར་བའི་ཡེ་ཤེས།  ངོ་བོ་གཉིས་མེད་དུ་ཤར་བའི་ཡེ་ཤེས་སོ།  དེ་ལྟར་ཤེས་པས་སྐྱེ་མཆེད་མུ་བཞིར་མི་ལྟུང་བའོ།  བདེ་བ་ཆེན་པོའི་གནད་ནི།  སྣང་བ་སེམས་སུ་འདུས་པའི་བདེ་བ།  དེ་ཉིད་ཀྱི་ངང་ལ་གནས་པའི་བདེ་བ།  དེ་ལ་ངོས་བཟུང་མེད་པའི་བདེ་བ།  མ་བཅོས་པའི་ངང་ལ་འཇོག་པའི་བདེ་བ།  སྣང་བ་བོན་སྐུར་ཤར་བའི་བདེ་བ།  དེ་ལ་གཟའ་གཏད་མེད་པའི་བདེ་བའོ།  བདེ་བ་དེ་ལྟར་ཤར་བས།  སྟོང་པ་ཕྱལ་བའི་གནས་སུ་མི་ལྟུང་བའོ།  དེ་ལྟར་ཤར་བས་བྱ་ནེ་ཙོ་གཤོག་པ་མ་ཆག་པ་དང་འདྲ་སྟེ།  ཐབས་ཤེས་རབ་ཟུང་དུ་འཇུག་པའོ།  དམུ་ཤོད་ཁྲམ་ཆེན་པོའི་བཤད་སྲོལ་རྒྱས་པར་བཤད་པ་རྫོགས་སོ༎  ༈  དམུ་རྒྱལ་[89]བ་བློ་གྲོས་ཀྱི་བཤད་སྲོལ་ནི།  ཐིག་ལེ་བཅུ་གཉིས་ཀྱི་གནད་མ་ཤེས་ན།  རྟག་ཏུ་སེམས་མཉམ་པ་ལ་བཞག་ཀྱང་།  བྱ་ལོང་ནམ་མཁའི་མཐའ་ཚོལ་བ་དང་འདྲ་སྟེ་སྤྲོས།  ཐིག་ལེ་བཅུ་གཉིས་ཀྱི་གནད་ནི།  ཀླད་པ་དུང་ཁང་གི་གཞལ་ཡས་ན།  སྐུ་གསུང་ཐུགས་ཀྱི་ཐིག་ལེ།  ཐུགས་ཁ་དཔལ་བྱེའི་གཞལ་ཡས་ན།  མཁའ་དབྱིངས་བདེ་བའི་ཐིག་ལེ།  ལྟེ་བ་སྤྲུལ་པའི་གཞལ་ཡས་ན།  འཁོར་འདས་གཉིས་ཀྱི་ཐིག་ལེ།  གསང་བ་ཆུ་སོའི་གཞལ་ཡས་ན།  གནས་ཁྱབ་མི་འགྱུར་བའི་ཐིག་ལེའོ།  དེ་ལ་ཀླད་པ་ན་སྐུའི་ཐིག་ལེ་མཐིང་ཁ་འགྱུར་མེད།  གསུང་གི་ཐིག་ལེ་དམར་པོ།  ཐུགས་ཀྱི་ཐིག་ལེ་དཀར་པོ།  ཐུགས་ཁ་ན་མཁའ་རང་བཞིན་གསལ་བ་ལ།  མ་འགག་པར་ཤར་བའི་ཐིག་ལེ།  དབྱིངས་རྣམ་པར་དག་པ་ལ་མ་གྲུབ་པ་སྟོང་བའི་ཐིག་ལེ།  སྲས་བདེ་མཆོག་ཆེན་པོ་ལ།  མཐའ་གང་ལ་ཡང་མ་རེག་པ་རང་བཞིན་མེད་པའི་ཐིག་ལེ།  ལྟེ་བ་ན་འཁོར་བའི་ཐིག་ལེ་མ་འགག་པ།  མྱ་ངན་ལས་འདས་པའི་ཐིག་ལེ་མི་འགྱུར་བ།  གཉིས་མེད་ཀྱི་ཐིག་ལེ་མཐའ་ལས་འདས་པའོ།  གསང་བ་ན་གནས་པའི་ཐིག་ལེ་རང་བཞིན་མེད་པ།  ཁྱབ་པའི་ཐིག་ལེ་ཀུན་ལ་གྲུབ་པ།  མི་འགྱུར་བའི་ཐིག་ལེ་ཅིར་ཡང་མ་གྲུབ་པའོ།  [90]དེ་ལ་སྐུ་གསུང་ཐུགས་ཀྱི་ཐིག་ལེ་ནི།  རྟགས་ལ་ངོ་སྤྲོད།  མཁའ་དབྱིངས་ཀྱི་ཐིག་ལེ་ནི་དོན་ངོ་སྤྲོད།  འཁོར་འདས་གཉིས་མེད་ཀྱི་ཐིག་ལེ་ནི།  རྒྱུ་ཟད་རྐྱེན་ཟད་ལ་ངོ་སྤྲོད།  གནས་ཁྱབ་མི་འགྱུར་བའི་ཐིག་ལེ་ནི།  སྤྲོས་བྲལ་ལ་ངོ་སྤྲོད་པའོ།  དེ་ལྟར་ཐིག་ལེ་བཅུ་གཉིས་ཀྱི་གནད་ཤེས་པས།  བྱ་ལོང་ནམ་མཁའི་མཐའ་མི་ཚོལ་ཏེ།  མཐའ་མེད་དུ་ཤེས་པས་མཐའ་ཆོད་པའོ།  དམུ་རྒྱལ་བ་བློ་གྲོས་ཀྱི་བཤད་སྲོལ་རྫོགས་སོ༎  ༈  དཔོན་ཆེན་བཙན་པོའི་བཤད་སྲོལ་ནི།  བྱང་ཆུབ་སེམས་ཀྱི་གནད་དྲུག་མ་ཤེས་ན།  རྟག་ཏུ་སེམས་སྤྲོས་བྲལ་ལ་བཞག་ཀྱང་།  དཔུང་གཉེན་མེད་པའི་མགྲོན་པོ་དང་འདྲ་སྟེ་བརྟན་པ་མི་ཐོབ་པས་བག་ཚ་ལ་ཡ་ངའོ།  གནད་དྲུག་ནི།  སེམས་ཀྱི་རྩ་བ་རྦད་ཀྱིས་བཅད་ནས་མ་ཡེངས་ན།  སངས་རྒྱས་ཀྱི་དགོངས་པ་ཧྲིལ་གྱིས་རྫོགས་པའི་གནད་དང་གཅིག  རྣམ་རྟོག་གི་ཁུ་རུ་རྒྱང་གིས་བསྐྱུར་བས།  རང་འབྱུང་ཡེ་ཤེས་སལ་གྱིས་རྟོགས་པའི་གནད་དང་གཉིས།  འཁྲུལ་པའི་ཕུ་ཐག་རྦད་ཀྱིས་བཅད་པས།  སེམས་ལ་རྟོགས་པ་ཡེར་གྱིས་སྐྱེ་བའི་གནད་དང་གསུམ།  གཟུང་འཛིན་ཕོན་ཐག་ཤིག་གིས་བཤིགས་པས།  གནས་ལུགས་བརྟན་ས་ཆངས་ཀྱིས་ཟིན་པའི་གནད་དང་བཞི།  སྣང་བའི་གཡང་ལུགས་[91]ཟུལ་གྱིས་བཤུས་པས།  བོན་ཉིད་ཀྱི་དངོས་པོ་རྗེན་ཅེ་རེ་མཐོང་བའི་གནད་དང་ལྔ།  མ་རིག་པའི་ཟླ་རོགས་སྤངས་པས།  རིག་པའི་ཡེ་ཤེས་ཟང་ཐལ་དུ་ཤར་བའི་གནད་དང་དྲུག་གོ།  དེ་ལྟར་གནད་དྲུག་རང་གི་རྒྱུད་ལ་ཤར་བ་ནི།  དཔུང་གཉེན་ཡོད་པའི་མགྲོན་པོ་དང་འདྲ་སྟེ།  གདེང་ཐོབ་པའོ།  དཔོན་བཙན་པོའི་བཤད་སྲོལ་རྫོགས་སོ༎  ༈  དཔོན་ཆེན་པོ་མུ་ཐུར་གྱི་བཤད་སྲོལ་ནི།  གསང་སྔགས་སྐབས་དོན་བཅུ་གསུམ་མ་ཤེས་ན།  གསང་སྔགས་སྤྱོད་པའི་གྱེར་སྤུངས་ཉམས་བཞོ་ཤེ་མེད་པའི་བ་རྒན་དང་འདྲ་གསུངས།  དང་པོ་ཐབས་དང་ཤེས་རབ་ཀྱི་སྒོ་ནས།  སྔོན་འགྲོ་དང་བསྐྱེད་རིམ་གྱི་སྐབས།  ཆེ་བ་ང་རྒྱལ་གྱི་སྒོ་ནས།  དྲག་པོ་མཚམས་གཅོད་ཀྱི་སྐབས།  ཏིང་འཛིན་འཕྲོ་འདུའི་སྒོ་ནས་སྤྱན་དྲངས་པའི་སྐབས།  གཉིས་མེད་མཉམ་པའི་སྒོ་ནས་བཞུགས་སུ་གསོལ་བའི་སྐབས།  ལུས་ངག་ཡིད་གསུམ་གྱི་སྒོ་ནས་ཕྱག་འཚལ་བའི་སྐབས།  འགྱོད་པ་དྲག་པོའི་སྒོ་ནས་བཤགས་པའི་འབུལ་བའི་སྐབས།  མོས་པ་གུས་པའི་སྒོ་ནས་མཆོད་པ་འབུལ་བའི་སྐབས།  སྣང་བ་ཚོགས་ལམ་གྱི་སྒོ་ནས་ལོངས་སྤྱོད་ཚོགས་ཀྱི་སྐབས།  གདུལ་བྱ་འདུལ་བྱེད་ཀྱི་སྒོ་ནས་བསྟབ་ཅིང་བསྒྲལ་བའི་སྐབས།  ཐུགས་རྗེ་ཤུགས་[92]འབྱུང་གི་སྒོ་ནས་བསྟོད་ཅིང་བསྐུལ་བའི་སྐབས།  སྣང་སྲིད་བཅུད་བསྡུའི་སྒོ་ནས་དངོས་གྲུབ་བླངས་པའི་སྐབས།  སྙིང་རྗེ་ཕྱོགས་མེད་ཀྱི་སྒོ་ནས་གཏོར་མ་བསྐྱང་པའི་སྐབས།  རྟོགས་པ་ལྟ་བའི་སྒོ་ནས་རྒྱ་ཡིས་གདབ་པའི་སྐབས་དང་བཅུ་གསུམ་མོ།  དཔོན་ཆེན་མུ་ཐུར་གྱི་བཤད་སྲོལ་རྫོགས་སོ༎  ༈  བླ་མ་གཡུང་དྲུང་ལྷ་རྩེའི་བཤད་སྲོལ་ནི།  དགོངས་པའི་གདེང་བཞི་ཐུགས་སུ་མ་ཆུད་པར།  ཁ་ལ་ཁྱེར་བ་ནི་ཤིང་ཁའི་སྤྲེའུ་དང་འདྲ་གསུངས།  དེ་ལ་གདེང་བཞི་ནི།  བོན་ཉིད་དག་པའི་ཡེ་གདེང་།  ཡེ་ཤེས་གསལ་བའི་ཟེར་གདེང་།  རྟོགས་པ་ཤར་བའི་འོད་གདེང་།  ཀུན་གཞི་དག་པའི་གཏིང་གདེང་།  དེ་ལ་བོན་ཉིད་དག་པའི་ཡེ་གདེང་ནི།  འགྱུར་མེད་ཀྱི་དབྱིངས།  སྤྲོས་བྲལ་གྱི་ངང་།  སྐྱེ་མེད་ཀྱི་ཀློང་།  དཔེ་ནི་ནམ་ལངས་པའི་ནམ་མཁའ་དང་འདྲ་སྟེ།  སྤྱན་ནམ་མཁའི་དཀྱིལ་དུ་བལྟས་ནས་དྭངས་ས་ལེ་བ་ཞིག་ཉམས་སུ་ལེན་པའོ།  ཡེ་ཤེས་ཤར་བའི་ཟེར་གདེང་ནི།  སངས་རྒྱས་དང་སེམས་ཅན་གྱི་བར་ན་བྱང་ཆུབ་སེམས་ཀྱི་རང་བཞིན་ཀུན་གཞི་དག་པའི་ཀློང་ནས་རང་རིག་པའི་ཡེ་ཤེས་ཐལ་གྱིས་ཤར་ནས།  དཔེ་ནམ་མཁའ་སྟོང་པ་ལ་ཉི་མ་ཤར་བ་དང་འདྲ་སྟེ།  ཕྱོགས་མེད་དུ་ཤར།  ཡུལ་མེད་དུ་གྲོལ།  འཛིན་མེད་ཀྱི་ངང་[93]དུ་སྤྱན་བར་སྣང་གི་ཁམས་སུ་བལྟས་ནས།  ས་ལེ་ཧྲིག་གེ་བ་ཞིག་ཉམས་སུ་ལེན་པའོ།  རྟོགས་པ་ཤར་བའི་འོད་གདེང་ནི།  རང་གསལ་གཞན་གྱིས་མི་མཐོང་བ།  ཤེས་རིག་དང་དྲན་པ་རང་ས་ཟིན་ནས།  དཔེ་བུམ་པ་ནང་གི་མར་མེ་དང་འདྲ་སྟེ།  རྩ་བ་བརྟན་པ།  བར་གསལ་བ།  རྩེ་མོ་རྣོ་བ།  ཚོགས་དྲུག་གི་དབང་པོ་ནང་དུ་བཀུག་ནས་རང་རིག་འོད་དུ་ལྷག་གེ་བ་ཞིག་ཉམས་སུ་ལེན་པའོ།  ཀུན་གཞི་དག་པའི་གཏིང་གདེང་ནི།  གཡོ་འགུལ་མེད་ལ་གཏིང་ཟབ་པ།  མཐའ་དབུས་མེད་ལ་རྒྱ་ཆེ་བ།  གོས་པ་མེད་པར་རང་དག་པ།  དཔེ་རྒྱ་མཚོ་ཆེན་པོ་ལ་ཉི་ཟླ་གཟའ་སྐར་ཤར་བ་དང་འདྲ་སྟེ།  ཐམས་ཅད་མཁྱེན་པ་ལ་མ་འགགས་པ་ངོས་བཟུང་མེད་པ་ཁྲ་ཆབ་བེ་བ་ཞིག་ཉམས་སུ་ལེན་པའོ།  དེ་ལྟ་བུ་ཞིག་རང་གི་རྒྱུད་ལ་ཤར་ཙམ་ན།  བོན་ཉིད་དག་པའི་ཡེ་གདེང་གི་བོན་ཉིད་ཀྱི་ངོ་བོ་རྫོགས།  ཡེ་ཤེས་ཤར་བའི་ཟེར་གདེང་གི་ཡེ་ཤེས་ཀྱི་རྩལ་རྫོགས།  རྟོགས་པ་ཤར་བའི་འོད་གདེང་གི་གནས་ལུགས་ཀྱི་དོན་རྫོགས།  ཀུན་གཞི་དག་པའི་གཏིང་གདེང་གི་ཐ་སྙད་ཀྱི་ཚིག་རྫོགས་པས།  དེ་ལྟར་ལྷག་མ་མ་ལུས་པར་རྫོགས་པས་ཆེན་པོ།  དེ་ལྟར་རྒྱུད་ལ་ཤར་ཙམ་ན།  གཞི་མ་མེད་པ།  རྒྱུ་རྐྱེན་མེད་པ།  ལྟོས་པ་མེད་པ།  [94]ཞེར་འཛིན་མེད་པ།  གནད་དུ་ཆུད་པའོ།  ངོ་བོ་ལ་གྲུབ་རྒྱུ་མེད་པས་གཞི་མ་མེད།  རྒྱུ་རྐྱེན་ཡེ་ནས་བྲལ་བས་རྒྱུ་རྐྱེན་མེད་ཅི་ལ་ཡང་ལྟོས་མི་འཆའ་བས་ལྟོས་པ་མེད།  འཛིན་ཆགས་ཐམས་ཅད་བྲལ་བས་ཞེན་འཛིན་མེད།  བོན་ཉིད་ཀྱི་དོན་ལ་ཆུད་པས་གནད་དུ་ཆུད་པའོ།  དེ་ལྟར་རྟོགས་ཙམ་ན།  རྣམ་ཤེས་ཀྱི་སྒོ་མི་ཡན་ཏེ།  ཤིང་ཁར་སྤྲེའུ་རྩེ་བ་དང་མི་འདྲ་བ།  བླ་མ་གཡུང་དྲུང་ལྷ་རྩེ་བའི་དགོངས་པའི་བཤད་སྲོལ་རྫོགས་སོ༎  ༈  རྗེ་ལྷ་སྒོམ་གྱི་བཤད་སྲོལ་ནི།  སྐྱེས་བུ་རིགས་ཀྱི་བུ།  ཀུན་ཏུ་བཟང་པོ་ལ་བདུད་ཞུགས་པའི་དུས་མ་ཤེས་ན།  ཁྱུང་གི་སྒོང་ང་རུལ་བའམ།  ཏ་ལའི་འགོ་བོ་བཅད་པའམ།  ས་བོན་མེས་ཚིག་པ་དང་འདྲ་སྟེ།  མྱུ་གུ་འབྱུང་མི་སྲིད་དོ།  དེ་ལ་ལྟ་བའི་བདུད་བཞི།  སྒོམ་པའི་བདུད་བཞི།  སྤྱོད་པའི་བདུད་བཞི།  ཉམས་ཀྱི་བདུད་དྲུག་སྟེ་བཅོ་བརྒྱད་དོ།  དང་པོ་ལྟ་བའི་བདུད་བཞི་ལ།  ཞེ་སྡང་འཁྲུག་བྱེད་ཀྱི་བདུད་ལ།  བྱམས་པ་རྩེ་གཅིག་གི་གདམས་ངག  ང་རྒྱལ་ཁེངས་པའི་བདུད་ལ།  རིག་པ་ཡུལ་མེད་ཀྱི་གདམས་ངག  སྟོང་པ་ཕྱལ་བའི་བདུད་ལ།  རང་རིག་འོད་གསལ་གྱི་གདམས་ངག  ལྟ་བ་ཕྱོགས་འཛིན་གྱི་བདུད་ལ།  ཕྱོགས་མེད་རྒྱ་ཡན་གྱི་གདམས་ངག་གོ།  སྒོམ་པའི་བདུད་བཞི་[95]ལ།  བྱིང་རྨུགས་འཐིབ་པའི་བདུད་ལ།  རང་རིག་འོད་གསལ་གྱི་གདམས་ངག  གཡེང་རྒོད་འཐོར་བའི་བདུད་ལ།  ཞི་གནས་དང་མཉམ་བཞག་གི་གདམས་ངག  ཁོང་ཁྲོ་བདག་འཛིན་གྱི་བདུད་ལ།  རྣམ་པར་རྟོག་མེད་ཀྱི་གདམས་ངག  ཐུན་མཚམས་སྦྱོར་བའི་བདུད་ལ།  རྒྱུན་དུ་འབྲལ་མེད་ཀྱི་གདམས་ངག་གོ།  སྤྱོད་པའི་བདུད་བཞི་ལ།  འདོད་ཆགས་སྲེད་ལེན་གྱི་བདུད་ལ།  རང་གསལ་དངོས་མེད་ཀྱི་གདམས་ངག  དེ་ཉིད་ཀྱི་གསལ་གདབ།  འཕྲག་དོག་ཟུག་རྔུའི་བདུད་ལ།  སྣང་བ་ཡུལ་མེད་ཀྱི་གདམས་ངག  ལེ་ལོ་བཏང་སྙོམས་ཀྱི་བདུད་ལ།  བླ་མའི་གདམས་ངག་ལ་གསལ་གདབ་ཅིང་དྲན་པར་བྱ་བའི་གདམས་ངག  སེར་སྣ་འཇུར་འགེགས་ཀྱི་བདུད་ལ།  འཛིན་མེད་རང་གྲོལ་གྱི་གདམས་ངག་གོ།  ཉམས་སུ་ལེན་པའི་བདུད་དྲུག་ལ།  འཇིགས་པ་གཟུགས་ཀྱི་བདུད་ལ།  ལུས་ཀྱི་བདག་དང་བྲལ་བའི་གདམས་ངག  གྲགས་པ་སྒྲའི་བདུད་ལ།  སྒྲ་གྲགས་སྟོང་དུ་བཏང་བའི་གདམས་ངག  སྣང་བ་འོད་ཀྱི་བདུད་ལ།  སྣང་བ་ལ་མངོན་ཞེན་མེད་པའི་གདམས་ངག  བསླུ་ཞིང་རྫུན་པའི་བདུད་ལ།  ཐེ་ཚོམ་གགས་སེལ་གྱི་གདམས་ངག  ཟུག་རྔུ་ནད་ཀྱི་བདུད་ལ།  སྡུག་བསྔལ་གཞི་ནས་དབྱེ་བའི་གདམས་ངག  [96]བྱ་བྱེད་གཡོ་བའི་བདུད་ལ།  མཉམ་ཉིད་དོན་ལ་བཞག་པའི་གདམས་ངག་གོ།  དེ་ལྟར་བདུད་བཅོ་བརྒྱད་པོ་དེ་ངོས་ཟིན་ཙམ་ན།  དོན་རང་ལ་ལྷག་གེ་ཤར་ནས།  ཀུན་ཏུ་བཟང་པོ་ལ་བདུད་མ་ཞུགས་པ་ཡིན།  ཀུན་ཏུ་བཟང་པོ་ལ་བཞི་སྟེ་ཚོལ་བ་དང་།  སྙོགས་པ་དང་།  མཉམ་པ་དང་།  ཀུན་བཟང་བས་མཐོ་བ་དང་བཞི་ལས།  དང་པོ་ཚོལ་བ་ལ་ལྔ་སྟེ།  དད་པ།  མོས་པ།  གུས་པ་དང་།  བརྩོན་འགྲུས་དང་སྙིང་རུས་དང་ལྔའོ།  སྙོགས་པ་ལ་བཞི་སྟེ་བཞོན་པའི་རྟ།  འཚོ་བའི་རྒྱགས།  འགྲོགས་པའི་གྲོགས།  འཇིག་སྐྱོབས་ཀྱི་སྣ་བོ་དང་བཞིའོ།  དེ་ལ་བཞོན་པའི་རྟ་ནི།  ཐབས་དང་ཤེས་རབ་ཀྱི་རྟ་ལ་ཞོན་ནས་སྙོགས་པའོ།  འཚོ་བའི་རྒྱགས་ནི།  སངས་རྒྱས་ཀྱི་ཐུགས་རྗེ་རྒྱུན་མ་ཆད་པས་འཚོ་བའོ།  འགྲོགས་པའི་གྲོགས་པོ་ནི།  བླ་མའི་གདམས་ངག་དང་འགྲོགས་པའོ།  འཇིགས་སྐྱོབས་ཀྱི་སྣ་བོ་ནི།  རྒྱུད་པའི་བླ་མ་རྣམས་སོ།  ཀུན་བཟང་དང་མཉམ་པ་ནི།  ཀུན་ཏུ་བཟང་པོ་ལ་ཕྱོགས་རིས་མེད་པས་ན།  སེམས་ཉིད་ལ་ཡང་ཕྱོགས་རིས་མེད་པས་མཉམ་མོ།  ཀུན་ཏུ་བཟང་པོ་ལ་ང་བདག་མེད་པས་ན།  སེམས་ཉིད་ལ་ཡང་ང་བདག་མེད་པས་མཉམ་མོ།  ཀུན་ཏུ་བཟང་པོ་ལ་རྩིས་གདབ་མེད་པས་ན།  སེམས་ཉིད་ལ་ཡང་[97]རྩིས་གདབ་མེད་པས་མཉམ་མོ།  ཀུན་ཏུ་བཟང་པོ་ལ་སྐྱེ་འཆི་མེད་པས་ན།  སེམས་ཉིད་ལ་ཡང་སྐྱེ་འཆི་མེད་པས་མཉམ་མོ།  ཀུན་ཏུ་བཟང་པོ་ལ་འཕོ་འགྱུར་མེད་པས་ན།  སེམས་ཉིད་ལ་ཡང་འཕོ་འགྱུར་མེད་པས་མཉམ་པའི་དུས་སོ།  ཀུན་ཏུ་བཟང་པོ་བས་མཐོ་བ་ལ་བཞི་སྟེ།  ཀུན་ཏུ་བཟང་པོ་ནི་མཚོན་པའི་ཡུལ་དང་བཅས་པ།  སྐུ་མདོག་ཕྱག་མཚན་དང་བཅས་པ་ཞིག་འདུག་ལ།  གཞི་དངོས་པོ་དོན་གྱི་གནས་ལུགས་ལ་མཚོན་པའི་ཡུལ་མེད།  སྐུ་མདོག་དང་ཕྱག་མཚན་མེད་པས་ཀུན་བཟང་བས་མཐོ།  ཀུན་ཏུ་བཟང་པོ་ནི་ཡེ་ཤེས་ཀྱི་རྩལ་མ་འགག་པར་རང་ཤར་བ་ཞིག་ཡིན་ལ།  གནས་ལུགས་ནི་དམིགས་པའི་རྟེན་དང་བྲལ་བ་ཞིག་ཡིན་པས་ན་མཐོ་བའོ།  ཀུན་ཏུ་བཟང་པོ་ནི་བཏགས་པའི་གཞི་དང་བཅས་པ་ཞིག་འདུག་ལ།  གནས་ལུགས་ནི་གདགས་གཞི་མ་གྲུབ་པས་ན་མཐོ་བའོ།  ཀུན་ཏུ་བཟང་པོ་ནི་བསྒྲུབ་བྱ་དང་བཅས་པ་ཞིག་འདུག་ལ།  གནས་ལུགས་ནི་བསྒྲུབ་ཏུ་མེད་པས་ན།  ཀུན་བཟང་བས་མཐོ་བའི་དུས་བསྟན་པའོ།  དེ་ལྟ་བུའི་དོན་དེ་རྟོགས་ཙམ་ན།  ཕྱི་རོལ་ནང་གིས་བསྡུས་པ་འདི་ཐམས་ཅད།  ངོ་བོ་བརྗོད་བྱ་དང་བྲལ་བ་ཞིག་གི་ངང་དུ་རྫོགས་པས་ན་རྫོགས་པ།  གང་གིས་ཚད་བཟུང་དུ་མེད་པས་[98]ན་ཆེན་པོ།  གནས་ལུགས་རང་གི་ངོ་བོ་ལ་རྫོགས་ན་ཡང་རྫོགས།  མ་རྫོགས་ན་ཡང་མ་རྫོགས།  རྫོགས་མ་རྫོགས་ཀྱི་ཐ་སྙད་མེད་པ་ཞིག་ཡིན་གསུངས།  བླ་མ་ལྷའི་བཤད་སྲོལ་ལམ་དགོངས་པ་ཡིན་ཏེ།  དེ་ལྟར་རྟོགས་ཙམ་ན།  སྒོང་ང་ལས་ཁྱུང་ཕྲུག་ཚར།  ཤིང་སྡོང་ལས་ལོ་འདབ་རྒྱས།  ས་བོན་ལས་མྱུ་གུ་སྐྱེས་པའོ།  འདི་ནི་བླ་མ་བཅུའི་བཤད་སྲོལ་ཏེ།  ལུས་ཀྱི་གོས་དང་འདྲ་བའི་གདམས་པ་རྫོགས་སོ༎  རྗེ་ཀུན་འདུལ་གྱི་གསུང་ལས།  ཡང་སྟོན་ཤེས་རབ་རྒྱལ་མཚན་གྱིས་ཞུས།  དེ་ལ་སྲས་ཡང་སྟོན་གོང་ཁྲ་བས།  དེ་ལ་གཅུང་པོ་ཀླུ་བྲག་པས།  དེ་ལ་ཡ་ངལ་གདན་ས་བས༴།  དེ་ལ་རྟོགས་ལྡན་དད་ཤེས་ཞུས་སོ༎  དེ་ནས་རིམ་པར་བརྒྱུད་ནས་ད་ལྟ་བདག་ལའོ།  དུས་མཐར་མི་ནུབ་གསོན་པོས་འགྲོ་དོན་བྱེད་པར་ཤོག  དགེའོ༎  
བལ་ཡུལ་ཁྲི་བརྟན་ནོར་བུ་རྩེའི་དཔེ་མཛོད་ཀྱི་གློག་ཀླད་ནང་དུ་པར་རྩ་བསྒྲིགས་སོ༎  ༢༠༠༢ ༥ ༣

 



1


