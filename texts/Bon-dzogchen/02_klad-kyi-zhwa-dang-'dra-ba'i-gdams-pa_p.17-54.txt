[17] ༎སྙན་རྒྱུད་ཐུགས་ཀྱི་ངེས་དོན་འབྲིང་པོ་སོར་བཞག་བཞུགས་སོ།  །ཀླད་ཀྱི་ཞྭ་ལྟར་འདྲ་བའི་གདམས་པ་བཞུགས་སོ༎
[18]༄༅།  །ཐུགས་རྗེ་ཁྱབ་བདལ་འགྱུར་མེད་བདེ་བ་སྟོན།  ཡེ་ཉིད་སྟོན་པའི་ངང་ལ་ཕྱག་འཚལ་ལོ།  གོང་མའི་དགོངས་པ་འཛིན་ཞིང་འོག་མའི་ལམ་སྣ་འདྲེན།  བརྒྱུད་པའི་བླ་མ་རྣམས་ལ་སྐྱབས་སུ་མཆི།  སྙན་རྒྱུད་ཐུགས་ཀྱི་ངེས་དོན།  བདེ་བར་གཤེགས་པའི་ཐུགས་རྒྱུད།  གསལ་བྱེད་ཡང་གསལ་གྱི་སྒྲོན་མ།  བསམ་གཏན་སྒྲུབ་གཤེན་གྱི་མིག་འབྱེད།  ཐེག་པ་ཐམས་ཅད་ཀྱི་ཡང་རྩེ།  མན་ངག་ཐམས་ཅད་ཀྱི་ཉིང་ཁུ།  ལྟ་སྒོམ་ཐམས་ཅད་ཀྱི་ཡང་ཕུགས།  འདིར་ལྟ་བའི་དོན་དུ་སྒང་དྲིལ།  དགོངས་པའི་དོན་དུ་མདོར་བསྡུས་པ་འདི་ལ་གསུམ་སྟེ།  མི་བསྟན་པའི་གནས་དང་།  བསྟན་[19]ཞིང་བཞག་པའི་གནས་དང་།  ཇི་ལྟར་བསྟན་པའོ།  དེ་ལ་མི་བསྟན་པའི་གནས་ནི།  འཛིན་པ་སྡེ་བཟུང་གི་མུ་སྟེགས།  གབ་པ་རྨུགས་པའི་མུ་སྟེགས།  བྱིང་བ་རྨུགས་པའི་མུ་སྟེགས།  གཞི་ལ་སྐུར་པ་འདེབས་པའི་མུ་སྟེགས།  འགལ་བ་ནན་གྱིས་སྐུར་བའི་མུ་སྟེགས།  བློ་གཞན་གྱི་ལྟ་བས་བཅིངས་པའི་མུ་སྟེགས།  བསམ་དངོས་ལྟ་བར་བྱེད་པའི་མུ་སྟེགས་ལ།  འདི་ཉིད་བསྟན་པར་མ་གསུངས་སོ།  དེ་ལྟ་བུ་ལ་བསྟན་ཞིང་བཤད་པ་ན།  མ་གོ་ཕྱིར་ལ་སྐུར་པ་འདེབས།  ན་རག་དམྱལ་བར་ལྟུང་བའི་རྒྱུ།  དེ་ལ་བསྟན་པར་མ་གསུངས་སོ།  བསྟན་ཞིང་བཞག་པའི་[20]གནས་ནི།  དོན་གོང་མ་བདུན་ལས་བཟློག་ཅིང་།  བྱ་བ་དལ་ལ་བྱེད་པ་བརྩོན།  ཤངས་ཀྱི་ཁྲོ་གཉེར་གྱེན་ལ་ཟུགས།  གཞན་གྱིས་མི་འགྱུར་བ་གེ་མ་སངས་ཀྱི་བུ་ལྟ་བུའམ།  ཤ་ཟན་སྲིན་པོའི་བུ་ལྟ་བུའམ།  ས་བདག་རྒྱལ་པོས་ཀྱང་དབང་བྱར་མི་བཏུབ་པ།  ལྷའི་བུ་མོ་ཡིད་འཕྲོག་མས་ཀྱང་བསླུ་རུ་མི་ཁུག་པ།  གཏད་པ་ཐུབ་ལ་གསང་རྒྱ་ཐེབས།  ཆགས་པ་ཆུང་ལ་གཏོང་ཕོད་ཆེ།  དམ་ཚིག་ཆེ་ལ་སློབ་ལ་བརྩོན།  དེ་ལྟ་བུའི་སྐལ་ལྡན་ལ།  འདི་ཉིད་ཐུགས་ཀྱི་དཀྱིལ་དུ་བསྟན།  ཅི་ལྟར་བསྟན་ན།  ཡེ་ཤེས་སྐྱེ་བ་ཚིག་གི་རྒྱུད་པ་ལ་གཞུང་གཞན་གྱིས་ལྷད་མ་ཞུགས་པར་བསྟན།  སྒྲོ་འདོགས་གཅོད་པ་དོན་གྱི་རྒྱུད་པ་ལ།  ཡིག་ཆུང་གིས་ལྷད་མ་ཞུགས་པར་བསྟན།  དོན་ཉམས་སུ་མྱོང་བ་མན་ངག་གི་རྒྱུད་པ་ལ།  མི་ཚིག་གིས་ལྷད་མ་ཞུགས་པར་བསྟན།  ཡིད་ཆེས་གྲུབ་པ་སྙེམས་པའི་རྒྱུད་པ་ལ།  རུ་ཏྲས་ལྷད་མ་ཞུགས་པར་བསྟན་པ་ནི།  སྙན་རྒྱུད་ཀྱི་ལྟང་ཚད་ཡིན།  དེ་སྣོད་ལྡན་གྱི་སློབ་མས་ཇི་ལྟར་གོ་དགོས་ན།  དང་པོ་གདམས་ངག་ཚིག་ཏུ་ཟིན་དགོས།  ཚིག་དེ་དོན་དུ་གོ་དགོས།  དོན་ཉམས་སུ་མྱོང་དགོས།  ཉམས་རྗེས་མེད་དུ་བཏང་དགོས།  དཔེ་ནི་གདམས་ངག་ཚིག་ཏུ་ཟིན་ན།  གར་སྤྱིན་ལ་སྦྲང་བུ་ཆགས་པ་དང་འདྲ།  [21]མ་ཟིན་ན་བྲག་ངོས་ལ་སྲན་མ་གཏོར་བ་དང་འདྲ།  ཚིག་དོན་དུ་གོ་ན།  མུན་ཁུང་དུ་སྒྲོན་མེ་བཏེགས་པ་དང་འདྲ།  མ་གོ་ན་དམུས་ལོང་གི་ལག་ཏུ་རྫས་ཁྲ་བོ་གཏད་པ་དང་འདྲ།  དོན་ཉམས་སུ་མྱོང་ན་ཚོད་མ་ལ་ཚ་བཏབ་པ་དང་འདྲ།  མ་མྱོང་ན་གཅོལ་ཆུང་གཞའ་ཚོན་དེད་པ་འདྲ།  ཉམས་རྗེས་མེད་དུ་ཐོངས་ན།  རྡོ་ཐོག་ནས་བྱ་འཕུར་བ་དང་འདྲ།  མ་ཐོངས་ན་བྱེ་མའི་རི་ལ་བྱ་འཕུར་བ་དང་འདྲ།  དེ་ལྟ་བུའི་དོན་རྫོགས་པ་ཆེན་པོ་འདི་ཐུགས་སུ་ཆུད་པའི་གྲུབ་ཐོབ་རྣམས་ནི།  བབ་ཆེན་དྲུག་ལས་འདས་ཤིང་།  གནས་ལུགས་ཡེ་ནས་རང་ལ་རང་ཆས་སུ་ཡོད་པ་དེ་རྟོགས་པས།  རྫོགས་པ་ཆེན་པོ་ཞེས་བྱའོ།  དེ་ལ་བབ་ཆེན་དྲུག་ནི།  མཚོན་རྣོན་པོས་བཏབ་ཅིང་།  ཆུ་ཆེན་པོ་ལ་བརྒལ་ཡང་།  འཆི་ཡི་དོགས་པ་མེད་པའི་བབ་དང་གཅིག  ཡིད་འོང་མཛེས་སྡུག་རྒྱན་གྱིས་བརྒྱན་པའི་བུ་མོ་བརྒྱས་མཐའ་སྐོར་ཡང་།  དེ་ལ་ཡིད་འཕྲེང་མི་བྱེད་པའི་བབ་དང་གཉིས།  ཟས་ཀྱི་རོ་ལ་མི་ཆགས་པའི་བབ་དང་གསུམ།  ནོར་ལ་འདོད་པ་མེད་པའི་བབ་དང་བཞི།  དགྲ་ལ་ཞེ་མི་སྡང་བའི་བབ་དང་ལྔ།  གཉེན་ལ་ཆགས་པ་མི་སྐྱེ་བའི་བབ་དང་དྲུག་གོ།  དེ་དྲུག་ལས་འདས་པ་རྫོགས་ཆེན་གྱི་དགོངས་པ་ཤར་བ་ཡིན་ཏེ།  དེ་མ་ཡིན་པ་འདིར་[22]མ་གསུངས།  དེ་དྲུག་ལས་འདས་པ་ལ།  མ་ཤོར་བ་བཞི་དགོས་ཏེ།  རྟོགས་པ་ཉམས་ཕྱིར་མ་ཤོར་བ།  མཐོང་བ་དཔེ་ཕྱིར་མ་ཤོར་བ།  ཚིག་དང་ཡི་གེའི་སྒྲ་ཕྱིར་མ་ཤོར་བ།  གནས་ལུགས་དོན་སྤྱིར་མ་ཤོར་བ་ཞིག་དགོས་ཏེ།  དེ་འཆོར་བའི་སྐྱོན་བཞི་ནི།  ཉེ་དྲག་ནས་མ་འཕྲད་པའི་སྐྱོན་དང་།  འགྲོགས་ཡུན་རིང་ནས་ངོ་མ་ཤེས་པའི་སྐྱོན་དང་།  གསལ་དྲགས་ནས་མ་མཐོང་བའི་སྐྱོན་དང་།  སླ་དྲགས་ནས་བྱེད་མི་ནུས་པའི་སྐྱོན་དང་བཞིའོ།  དོན་རྫོགས་པ་ཆེན་པོ་འདི།  གཞན་ནས་མི་ཚོལ་བ།  རང་ལ་ཡེ་ནས་རང་ཆས་སུ་ཡོད་པའི་དཔེ་ནི།  སྐྱེས་བུ་ལུས་ལ་དབང་སྐྱོན་མེད་པ་ཞིག  ཞྭ་ལྷམ་གོས་སྐེ་རེགས་ཚང་མར་ཆས་པ་དང་འདྲ་སྟེ།  གནས་པ་གཞིའི་སྟོང་ཐུན་དང་གཅིག  དོན་གནས་ལུགས་ཀྱི་སྟོང་ཐུན་དང་གཉིས།  ཐིག་ལེ་ཉག་གཅིག་གི་སྟོང་ཐུན་དང་གསུམ།  ཡེ་ཤེས་ཀྱི་ཉི་མ་ལ་ཤར་ནུབ་མེད་པའི་སྟོང་ཐུན་དང་བཞི།  བྱ་བྲལ་མཐའ་ལས་འདས་པའི་སྟོང་ཐུན་དང་ལྔ་ནི།  ཀླད་ཀྱི་ཞྭ་དང་འདྲ་བ་ཡིན།  སངས་རྒྱས་དགུའི་དགོངས་ཉམས་ཀྱིས།  བདེར་གཤེགས་ཀྱི་དགོངས་པ་མཐའ་ལས་འདས་པར་བསྟན་པ་དང་།  དགའ་དགུ་བསླུ་དྲུག་གི་དཔེ་མཚོན་དགུས་སྤྱིའི་ཁོག་དབུབ་པ།  དོན་གྱི་སྟོན་ཐབས་བཅུ་ཡིས་[23]མན་ངག་གི་གཟེར་གཞུགས་པ།  ལ་བཟླ་ལྔའི་ཕྱི་ནང་གི་ཐག་བཅད་པ།  དོན་དྲུག་གི་ཐེག་པ་གོང་འོག་གི་གདར་ཤ་བཅད་པ།  གདམས་ངག་དགུའི་ཡིད་ཆེས་ཁོང་དུ་གཞུགས་པ།  དབུ་རྒྱན་བཞིས་ལྟ་སྒོམ་ངོས་བཟུང་བ།  དཔེ་དོན་སྐབས་དང་སྦྱར་ནས་སྡེ་ཚན་དང་སྦྱར་ཏེ་བཤད་པ་ནི།  བླ་མ་བཅུའི་ཚིག་བརྒྱུད་དང་བཅས་པ།  ཉེས་དམིགས་དཔེའི་མཚོན་པ་ཡན་ཆོད།  ལེ་བརྒན་དར་གྱི་སྐུད་པ་ལ་ཤེལ་འཕྲེང་བརྒྱུས་པ་ལྟར་བཤད་པ་འདི་ནི།  ཡེ་ཤེས་སྐྱེ་བ་ཚིག་གི་བརྒྱུད་པ་ཞེས་བྱ་སྟེ།  འབྲུ་རྣལ་ཚིག་ཕྱིར་དོན་བཤད་པ།  མཚོ་ལ་སྦྲང་ཆར་བབས་པ་དང་འདྲ་ཞེས་བྱ་སྟེ།  འདི་ཡན་ཆོད་ལུས་ཀྱི་གོས་དང་འདྲ་བའི་གདམས་པ་ཡིན་གསུངས།  དེ་ནས་ཕྱི་ནང་གསང་བའི་ངོ་སྤྲོད་ལྔའི་གདམས་པ་ནི།  རྐང་གི་ལྷམ་དང་འདྲ་བའི་གདམས་པ་ཡིན་གསུངས།  སྒྲ་འདོགས་གཅོད་པ་དོན་བརྒྱུད་བཅུ་ནི།  རང་གི་ལུས་དང་འདྲ་བའི་གདམས་པ་ཡིན་གསུངས།  བླ་མ་ཉམས་ཀྱི་མན་ངག་བཅུ་ནི།  འཆིང་བའི་སྐེ་རགས་འདྲ་བའི་གདམས་པ་ཡིན་གསུངས།  ༸  ཡིད་ཆེས་གྲུབ་པ་སྙེམས་པའི་གདམས་པ་བཅུ་ནི།  ཁོང་པའི་སྙིང་དང་འདྲ་བའི་གདམས་པ་ཡིན་གསུངས།  ༸  དེ་ལྟར་རྟོགས་པའི་སངས་རྒྱས་ཁ་[24]མིག་རྣ་བ་ཅན་དུ་འདོད་པ་དང་།  སྤྱན་གསུམ་དག་པས་བལྟས་པས།  མིག་གི་དབང་པོ་ལ་སངས་རྒྱས་རྗེན་ཅེར་རེ་མཐོང་བར་འདོད་པ་ནི།  ལྟ་བའི་མིག་དང་འདྲ་བའི་གདམས་པ་ཡིན་གསུངས།  དཔེ་དོན་ཟུང་བདུན་ཡ་བཅུ་བཞི།  འབྲིང་པོ་སོ་རུ་བཞག་པའི་གདམས་པ་སྙན་རྒྱུད་ཡིན།  རྒྱས་པ་ནི་འདིའི་དོན་མི་གསལ་བ་རྒྱས་པར་བཤད་པའོ།  བསྡུས་པ་ནི་མན་ངག་འཐོར་བུའོ།  ༸  སྙན་རྒྱུད་རྒྱས་འབྲིང་བསྡུས་གསུམ་གང་བཤད་ཀྱང་།  གཞུང་ཚིག་མི་སྤེལ།  མི་ཚིག་གིས་མི་བསླད།  ཡིད་བཅོས་ཀྱིས་འཆལ་དུ་མི་གཞུག  གཟེར་གསུམ་དང་མི་འགལ་བར་བཤད།  རྒྱས་འབྲིང་བསྡུས་གསུམ་གང་ཡང་རུང་སྟེ།  ཐུགས་སུ་ཆུད་ཅིང་རྟོགས་ཙམ་ན།  དཔེར་ན་ཤ་བཙོན་དོང་ནས་ཤོར་བ་དེ།  གཞན་དུ་མི་འགྲོ་ལ་རང་ཁྱིམ་དུ་ཞུངས་ཀྱི་འོང་བ་དང་འདྲ་སྟེ།  རྟོགས་ལྡན་གྱི་རྣལ་འབྱོར་པས།  རྫོགས་པ་ཆེན་པོ་ཐུགས་སུ་ཆུད་པ་ཡང་།  དོན་རང་ལ་ཡེ་ནས་རྫོགས་པར་གོ་བས།  གཞན་ནས་མེད་དེ་མི་ཚོལ་རྩོལ་སྒྲུབ་དང་བྲལ་བའོ།  གནས་ལུགས་རང་ཉིད་ལས་རྙེད་པས་ངང་ལ་ངང་གི་གནས་སོ།  དེའི་དུས་ན་ཚིག་དང་ཡི་གེ་ཤོག་གུ་ཁྱི་ལྕེ་ཙམ་ཞིག་ལ་རག་མ་ལུས་པར།  རང་ལ་ཐམས་ཅད་རྫོགས་ཏེ།  རང་ཁྲེས་སེ་ཁྲེས་[25]སེ་ཕྱིན་པས་ཀྱང་རྫོགས།  འདུག་པས་ཀྱང་རྫོགས།  ཡུལ་དུས་རྣམ་པ་ཅི་ལྟར་སྣང་གིན་འདུག་པས་ཀྱང་རྫོགས་ཆེན།  གཞན་དུ་མི་ཚོལ་བས་རྫོགས་པ་ཆེན་པོའོ།  དེས་ན་རྫོགས་ཆེན་གཞན་རྒྱུད་ལུང་ཚིག་ལ་རེ་བ་ནི།  བཟོ་མ་དང་ཡིད་བཅོས་ཡིན་ཏེ།  ལྷག་ཆད་ཡོང་ལ།  འདི་ནི་གསེར་དང་འདྲ་སྟེ།  ཆེ་ཡང་ཆོག  ཆུང་ཡང་ཆོག  དོན་གཅིག་ཆོད་དུ་སྟོན་པའོ།  ༸  དོན་རང་ལ་ཡོད་པ་ངོ་མ་ཤེས་པར།  གཞན་དུ་རྩོལ་སྒྲུབ་བྱེད་པའི་དཔེ་ནི།  གུ་རིབ་ཟ་སྣང་སྒྲོན་ལེགས་མ་དང་འདྲ་སྟེ།  ཞང་ཞུང་གི་རྒྱལ་པོའི་ཆུད་མ་བར་མ།  གུ་རིབ་སྣང་གསལ་མ་བྱ་བ་དེ།  ཤིན་ཏུ་མཚར་བ་ལ་རྒྱན་སྣ་ཚོགས་པས་བརྒྱན་པས།  རྒྱན་ལ་ཆེ་བའི་ང་རྒྱལ་སྐྱེས་ནས་ཡོད་པ་ལ།  དུས་དེ་ཙམ་ན།  བཞིན་བལྟ་སའི་མེ་ལོང་དེ་ཀུན་ལ་མེད་དོ།  རྒྱལ་པོའི་དཀོར་ནོར་ན་ཡོད་པ་ལ།  ཉིན་གཅིག་མོས་རྒྱལ་པོའི་དཀོར་མཛོད་ན་ཕྱིན་པ་དང་།  དེ་ན་དངུལ་དཀར་མེ་ལོང་ཞིག་འདུག་ནས།  དེ་ཕྱིས་ནས་མོ་རང་གི་བཞིན་ལ་བལྟས་པས།  རང་གི་བཞིན་མོས་རྟོགས་ཏེ།  ཕྱི་ནང་གི་རྒྱན་སྣ་ཚོགས་པ་འདི་ལས།  རང་གི་སོ་ཞོའམ།  རྫི་སྨིན་ནམ།  སྐྲ་ལོའམ།  ཤ་རྩིའམ།  སྐྱེ་བྱེད་ལ་མགུ་སྟེ།  རང་ལ་ཡོད་པར་མ་ཤེས་པར།  [26]རྒྱན་ལ་མཚར་ལ་རེ་བ་དང་འདྲ་བར།  ཐེག་པ་གཞན་གྱིས་ཀྱང་།  གནས་ལུགས་རང་ལ་རང་ཆས་སུ་ཡོད་པར་མ་ཤེས་པས།  ཐེག་སྒོ་རང་རང་གི་ལྟ་སྤྱོད་ལ་རློམ་སེམས་སྐྱེས་ནས་རྩོལ་བ་སྣ་ཚོགས་བྱེད་དེ།  དེ་རྣམས་ནི་ཁད་ཀྱིས་འདྲེན་པའི་ཐེག་པའོ།  གུ་རིབ་ཟ་དངུལ་དཀར་མེ་ལོང་གི་ནང་དུ།  རང་གི་བཞིན་མཐོང་བ་ལ་ངེས་ཤེས་སྐྱེས་པ་དང་འདྲ་བ་ནི།  གྲུབ་ཐོབ་ཀྱི་བླ་མ་འདི་རྣམས་ཡིན་ཏེ།  གནས་ལུགས་རང་ལ་ཡེ་ནས་ཡོད་པ་བཞིན་རྟོགས་པས།  འདུག་པ་སེམས་ཅན་ལྟར་འདུག་ཀྱང་།  ཡིན་པ་སངས་རྒྱས་དངོས་ཡིན་ཏེ།  སངས་རྒྱས་ཁ་མིག་རྣ་བ་ཅན་ཀྲོང་བར་འདོད་པའོ།  དེ་ལྟར་རྟོགས་ཀྱང་ཉམས་སུ་བླང་དགོས་པའི་དཔེ་ནི།  ཞང་ཞུང་རྒྱལ་པོའི་དྲུང་དུ།  རོལ་རྩེད་མང་པོ་འབུལ་ཀྱང་།  དེ་རྣམས་ཀྱི་ནང་ནས་ངོ་མཚར་ཅན་གྱི་རྩེད་མོ་ནི།  མི་གཅིག་ནམ་མཁའི་ངང་དུ་ཕར་འགྲོ་ཚུར་འགྲོ་བྱེད་པ་ཞིག་བྱུང་སྟེ།  དེ་ནི་སྤྲུལ་པའམ་སྒྱུ་མ་གང་ཡང་མ་ཡིན་ཏེ།  གོམས་པ་ཉམས་སུ་བླངས་ནས་ཀློང་དུ་གྱུར་པ་ཡིན་པས།  དང་པོ་ཆུང་བ་ནས་ཆུ་ལ་རྐྱལ་བསླབས་ཏེ་གོམས་པ་དང་།  ཆུའི་ཕ་ཁར་ཚུར་ཁར་ཐག་པ་རྐྱང་ནས་སྦྱངས།  དེ་ལ་གོམས་པ་དང་རྟ་རྔ་སྦགས་པའི་ཁ་ན་ཕར་སྦྱངས།  དེ་ནས་རྟ་རྔ་ཇེ་ཉུང་ཕྲི་ནས་སྦྱངས།  [27]དེ་ནས་གོམས་པ་དང་།  རྒྱལ་པོའི་སྐུ་མཁར་ནས་ཕར།  རྟ་རྔ་ཉག་རེའི་ཁ་ན་འགྲོ་ཕོད་པ་ནི།  དེ་སྦྱངས་པའི་ཡོན་ཏན་ཡིན་པ་དང་འདྲ་བར།  དོན་རང་ལ་ཡོད་པའི་གནས་ལུགས་ལ།  རྐྱེན་བླ་མའི་གདམས་ངག་གིས་རྟོགས་ནས།  ཉམས་སུ་གོམས་པས་ཡུན་རིང་དུ་བླངས་པས།  གཞིའི་གནས་ལུགས་མ་ཡིན་པ།  གཞན་གྱི་འཁྲུལ་པའི་སྣང་བ་མི་འཆར་ཏེ།  གོམས་པའི་གདམས་ངག་གི་ཁྱད་པར་དུ་གནས་པས།  ཀློང་དུ་གྱུར་པའོ།  ༼ཀླད་ཀྱི་ཞྭ་དང་འདྲ་བ།༽  ༸  དཔོན་གསས་བླ་མ་རྣམས་ལ་ཕྱག་འཚལ་ལོ།  གནས་ལུགས་གཞིའི་སྟོང་ཐུན་ལ་དོན་ལྔ་སྟེ།  གཞི་ངེས་པར་བྱ་བ་དང་།  དུས་ངེས་པར་བྱ་བ་དང་།  རྐྱེན་ངེས་པར་བྱ་བ་དང་།  ཁྱད་པར་དུ་འཕགས་པ་ངེས་པར་བྱ་བ་དང་།  རྫོགས་པ་ཆེན་པོའི་དོན་ངེས་པར་བྱ་བའོ།  དང་པོ་གཞིའི་གནས་ལུགས་ནི།  སངས་རྒྱས་ཀྱི་ཁ་དོག་མི་འགྱུར་བ་ཞིག་ཡིན་ཏེ།  དེའང་གཞི་ལུང་དུ་མ་བསྟན་པ།  ཀུན་གཞི་ཕྱའོ་ལུང་མ་བསྟན་ཞེས་དང་བྱ།  ཕྱི་རོལ་སྣང་བའི་ཡུལ་མེད།  ནང་རོལ་འཛིན་པའི་སེམས་མེད།  ངམ་གྲོག་དང་ཤ་ཤོ།  ཀ་བ་དང་རེ་ལྡེ།  ཨ་ཕ་དང་ཨ་མ་ཞི་འུ་བཅས་པ་གང་ཡང་མེད་དེ།  གཞི་སྤྱི་ས་ཆེན་པོ་ཞེས་བྱའོ།  དེའི་དུས་ན་རྟོགས་ཏེ་སངས་[28]རྒྱས་མེད།  དེས་ན་སངས་སྒམ་སྟེ་མ་མཛད་པ།  འཁྲུལ་སྟེ་སེམས་ཅན་མེད།  སེམས་ཅན་སྒྲིན་ཏེ་མ་བཅོས་པ།  རྡུལ་ཕྲ་རབ་ལས་སོགས་ཏེ།  རྒྱུ་གང་གིས་ཀྱང་མ་སྐྱེད་པས།  རྐྱེན་གང་གིས་ཀྱང་མི་འཇིག  དཔེར་ན་མི་ཞིག་ཅི་འདྲ་བ་ཞིག་ལ་ཡེངས་ནས་ཅི་ཡང་མ་དྲན་པ་དང་འདྲའོ།  དེ་ནི་སྤྱི་ས་ཆེན་པོ་ཡིན།  དེ་ལྟ་བུའི་དུས་ན།  ཤེས་བྱ་ཡུལ་མེད་ལ་རིག་པ་རྟེན་མེད་དུ་གནས་པ།  ངོ་བོ་ཉིད་དུ་སྣང་བ་ལ།  ངོ་བོ་ཉིད་ཀྱི་སྐུར་གནས་པ།  དཔེ་ནམ་མཁའ་ལ་ཉི་མ་ཤར་བ་དང་འདྲའོ།  དེ་ལྟ་བུའི་དུས་ན།  ཀུན་ཏུ་བཟང་པོས་དགེ་བ་སྤུ་ཙམ་ཞིག་མ་བྱས་པར་སངས་རྒྱས་པའི་ཡོན་ཏན་ཅི་ལ་བྱུང་ལ།  ཁམས་གསུམ་སེམས་ཅན་གྱི་སྡིག་པ་སྤུ་ཙམ་ཞིག་མ་བྱས་པར།  འཁྲུལ་པའི་སྐྱོན་ཅི་ལས་བྱུང་ཞེ་ན།  ཀུན་ཏུ་བཟང་པོས་མཐོང་བའི་ཡུལ་ལས་ཤེས་པའི་དྲན་པ་ཤར་ནས།  དེ་རང་འབྱུང་གི་ཤེས་པ་ལ་རང་གསལ་དུ་ཤར་ནས་སངས་རྒྱས་པའོ།  ཁམས་གསུམ་སེམས་ཅན་གྱི་མཐོང་བའི་ཡུལ་ལ་ཤེས་པའི་དྲན་པ་མ་ཤར་ནས།  དེ་མ་ཡིན་པ་ལ་དེར་འཛིན་གློ་བུར་དུ་བྱུང་ནས།  འཁོར་བར་འབྱམས་ཤིང་འཁྱམས་པ་དེ།  གནས་ལུགས་ལས་བག་ཆགས་དུ་མར་འཁྲུལ་ལོ།  དེ་ལྟ་བུའི་དུས་ན་ངོ་སྤྲོད་རྣམ་པ་གསུམ་གཅེས་ཏེ།  [29]དོན་བོན་ཉིད་ལ་ངོ་སྤྲད་དེ་ངོ་བོ་མ་བཅོས་པ་ཞིག་ལ་འཇོག་སྟེ།  དཔེ་ཞུན་མར་ལ་ཞུན་མར་བླུག་པ་དང་འདྲ།  རྟགས་སེམས་ཉིད་ལ་ངོ་སྤྲད་ཏེ།  ཆེད་དུ་མ་བྱས་ཤུགས་ལ་འཆར།  ཤུགས་ལ་ཤར་བས་ཤུགས་གྲོལ་དུ་ངོ་སྤྲད།  དཔེ་ནམ་མཁའ་ལ་ངོ་སྤྲད་དེ།  སྣང་ལ་རང་བཞིན་མེད་པར་ངོ་སྤྲད།  ང་ནི་ང་མེད་ངའི་ངང་།  སངས་རྒྱས་ཡིན་ཏེ་སྒྲོས་མ་བཏགས།  སེམས་ཅན་ཡིན་ཏེ་སྐུར་མ་བཏབ།  བོན་གྱི་སྐུ་རུ་ཡེ་ནས་ཡོད་པའོ།  དེ་ནས་དུས་ངེས་པ་ལ་བཅུ་སྟེ།  རང་འབྱུང་སྲིད་པའི་དུས།  སངས་རྒྱས་སེམས་ཅན་གྱི་དུས།  ཐུགས་རྗེས་དུས་བཞིར་སྐྱོབ་པའི་དུས།  གདམས་ངག་སྟོན་པའི་དུས།  རྟོགས་པ་ཤར་བའི་དུས།  སེམས་ཅན་སངས་རྒྱས་ཀྱི་དུས།  མ་བརྗེད་པའི་དུས།  འཆི་བའི་དུས།  གྲོལ་བའི་དུས།  མཐར་ཕྱིན་པའི་དུས་དང་བཅུས་བསྟན་པའོ།  རང་འབྱུང་སྲིད་པའི་དུས་ཞེས་པ་རང་འབྱུང་གི་ཡེ་ཤེས་རང་ཤར་དུ་ཡེ་ནས་ཡོད་པའོ།  སྲིད་པ་ནི་སྔར་སྐྱེས་ཕྱིས་མ་ཤིའི་བར།  ད་ལྟ་བཞི་བསྡུས་ཀྱི་ཕུང་པོ་སྲིད་ནས་འདུག་པས་སྲིད་པའི་དུས་སོ།  སངས་རྒྱས་སེམས་ཅན་གྱི་དུས་ཞེས་པ།  གཞི་སངས་རྒྱས་ཡིན་པ་ལ་དེ་ལྟར་མ་རྟོགས་ཏེ།  ད་ལྟ་སེམས་ཅན་དུ་འདུག་པའོ།  ཐུགས་རྗེས་དུས་བཞིར་སྐྱོབ་[30]པའི་དུས་ནི།  འདས་པ།  མ་འོངས།  ད་ལྟ་བ།  འབྱུང་བ་ངེས་པ་དང་བཞིར་སྐྱོབ་པའོ།  གདམས་ངག་སྟོན་པའི་དུས་ཞེས་པ་ནི།  དབང་པོ་སྒོ་མ་འགག་པ་ཞིག་ལ་སྟོན།  སེམས་ཉིད་དངོས་པོ་མེད་པ་ཞིག་ལ་གདམས་ངག་རྒྱུ་མེད་པ་ཞིག་སྟོན།  གདམས་ངག་རྒྱུ་མེད་པ་ཞིག་གིས་སེམས་ཉིད་དངོས་པོ་མེད་པ་ཞིག་གསལ།  གསལ་བའི་རྟོག་པ་ལས་ཀྱང་འདས་པར་འཇོག་པའོ།  རྟོགས་པ་ཤར་བའི་དུས་ནི།  དེ་ལྟ་བུའི་དུས་ན་ཧྲིག་གེར་རིག  ཡེར་གྱི་རྟོགས།  ཝལ་གྱི་ཤར།  ས་ལེ་གནས་པ་དེ་ཀ་རྟོགས་པའོ།  སེམས་ཅན་སངས་རྒྱས་ཀྱི་དུས་ཞེས་པ།  དེ་ལྟ་བུའི་དུས་ན།  ལུས་སེམས་ཅན་གྱི་ལུས་སུ་འདུག་ཀྱང་།  རྟོགས་པ་ཤར་བས་སངས་རྒྱས་ཡིན་ཏེ།  ཟག་བཅས་ཀྱི་ཕུང་པོ་ལ་མངོན་ཞེན་མེད་པས་ཀྱང་སངས་རྒྱས།  སྣང་བ་ལ་རྩིས་གདབ་མེད་པས་ཀྱང་སངས་རྒྱས།  རྟོགས་པ་ལ་འཕོ་འགྱུར་མེད་པས་ཀྱང་སངས་རྒྱས།  ཡིད་ཆེས་ཐག་ཆོད་ཡིན་པ་ལ་ཡིན་ཐོག་ཏུ་འཇོག་པས་ཀྱང་།  སེམས་ཅན་སངས་རྒྱས་ཀྱི་དུས་བསྟན་པའོ།  མ་བརྗེད་པའི་དུས་ཞེས་པ།  གོང་མའི་གདམས་ངག་དེ་རྣམས་འཆོར་བ་མེད་པ་ཡེ་ཤེས་ཀྱི་གཟེར་གྱིས་བཏབ་པས་མ་བརྗེད་པའི་དུས་སོ།  འཆི་བའི་དུས་ཞེས་པ་ནི།  དེ་ལྟ་བུའི་[31]དུས་ན།  ཤི་མ་ཤིའི་ཐ་སྙད་མེད་པའོ།  གྲོལ་བའི་དུས་ཞེས་པ།  གཟུང་འཛིན་གྱི་མཐའ་ལས་གྲོལ།  ཚིག་དང་ཡི་གེའི་མཐའ་ལས་གྲོལ།  རྣམ་པར་རྟོག་པའི་མཐའ་ལས་གྲོལ་བའོ།  མཐར་ཕྱིན་པ་ནི།  དེ་དག་ཐམས་ཅད་ཀྱི་མཐའ་ལས་འདས་པར་མཐར་ཕྱིན་པའོ།  དུས་ངེས་པར་བསྟན་པའོ།  རྐྱེན་ངེས་པར་བྱ་བ་ལ་བཞི་སྟེ།  རྒྱུའི་རྐྱེན།  དམིགས་པའི་རྐྱེན།  བདག་པོའི་རྐྱེན།  དེ་མ་ཐག་པའི་རྐྱེན་དང་བཞིའོ།  རྒྱུའི་རྐྱེན་ནི་རང་འབྱུང་གི་ཡེ་ཤེས།  དམིགས་པའི་རྐྱེན་ནི་བོན་ཉིད་གསལ་བའི་ངོ་བོ།  བདག་པོའི་རྐྱེན་ནི་ཡིད་བྱ་བ་བྱེད་པའོ།  དེ་མ་ཐག་པའི་རྐྱེན་ནི།  སྐད་ཅིག་ལ་སྐྱེ་འགག་དང་བཅས་པའོ།  ཁྱད་པར་དུ་འཕགས་པའི་ངེས་པར་བྱ་བ་ལ་དྲུག་སྟེ།  རྒྱ་ཆད་ཕྱོགས་ལྷུང་མེད་པའི་ཕྱིར།  ལྟ་བ་ཁྱད་པར་འཕགས་པ་ཡིན།  དམིགས་པ་ཡུལ་དང་བྲལ་བའི་ཕྱིར།  སྒོམ་པ་ཁྱད་པར་འཕགས་པ་ཡིན།  བརྡའི་མན་ངག་ཚིག་གསུམ་གྱིས།  མཚོན་བྱེད་ཁྱད་པར་འཕགས་པ་ཡིན།  སྐུ་གསུམ་རོ་གཅིག་སྟོན་པའི་ཕྱིར།  གདམས་ངག་ཁྱད་པར་འཕགས་པ་ཡིན།  རྒྱུ་འབྲས་ཐམས་ཅད་དབྱེར་མེད་ཕྱིར།  ལམ་རིམ་ཁྱད་པར་འཕགས་པ་ཡིན།  ལྷུན་གྱིས་གྲུབ་པའི་རང་བཞིན་མཆོག  འབྲས་བུ་ཁྱད་པར་འཕགས་[32]པ་ཡིན།  བརྡའི་མན་ངག་ཚིག་གསུམ་ནི།  ཕྱིའི་སྣང་བ་སྒྱུ་མའི་བརྡ།  ནང་ཕུང་པོ་མི་རྟག་པའི་བརྡ།  གནས་ལུགས་ཀྱི་དོན་མི་འགྱུར་བའི་བརྡའོ།  གཞན་ཤུགས་ཀྱིས་གོའོ།  རྫོགས་པའི་དོན་ངེས་པར་བྱ་བ་ནི།  དེ་ལྟར་ཤེས་ཙམ་ན།  འཆར་ལུགས་རྣམ་པ་བཞི་ཡིན་ཏེ།  ཡང་ན་ཟང་ཐལ་བ་ཞིག་འཆར་བ་ཡིན།  ཕྱི་ནང་མེད་པར་གསལ་བ་ཞིག་འཆར་བའོ།  ཡང་ན་སྟོང་ཧད་པ་ཞིག་འཆར་བ་ཡིན་ཏེ།  ངོས་བཟུང་མེད་པའི་སྟོང་པ་ཞིག་འཆར་བའོ།  བུན་ལོང་པ་ཞིག་གསལ་བ་ཡིན་ཏེ།  རྩིས་གདབ་ཐམས་ཅད་དང་བྲལ་བ་ཞིག་འཆར་བའོ།  ཡང་ན་བདེ་ཉམས་པ་ཞིག་འཆར་བ་ཡིན་ཏེ།  མི་བདེ་བའི་སྡུག་བསྔལ་ཐམས་ཅད་དང་བྲལ་བ་ཞིག་འཆར་བའོ།  དེ་ལྟར་དུ་གཅིག་ཤར་ན་གོ་བ།  གཉིས་ཤར་ན་རྟོགས་པ།  གསུམ་ཤར་ན་རྫོགས་པ།  བཞི་ཤར་ན་ཆེན་པོ།  རྫོགས་པ་ཆེན་པོ་བྱ་བའི་སྟང་ཚད་དེ་འདྲ་བ་ཞིག་ལ་འཇོག་པ་ཡིན་གསུངས།  བཅའ་བ་བཞིའི་སྟོང་ཐུན་རྫོགས་སོ༎  ༸  དཔོན་གསས་བླ་མ་རྣམས་ལ་ཕྱག་འཚལ་ལོ།  དོན་བཞིའི་གནས་ལུགས་ཀྱི་སྟོང་ཐུན་ལ་གསུམ་སྟེ།  དང་པོ་གནས་ལུགས་མ་ཤེས་ན།  གནས་ལུགས་བརྟན་ས་མི་ཟིན།  བར་དུ་འཁྲུལ་ལུགས་མ་ཤེས་ན།  འཁྲུལ་པ་རྩད་ནས་མི་ཆོད།  [33]ཐ་མ་ལྡོག་ས་མ་ཤེས་ན།  འཁོར་བ་རུ་ནས་མི་བཟློད  དེ་ལ་དང་པོ་གནས་ལུགས་ནི།  བོན་ཉིད་ཀྱི་གནས་ལུགས།  རིག་པའི་གནས་ལུགས།  ཡེ་ཤེས་ཀྱི་གནས་ལུགས་དང་གསུམ་མོ།  བོན་ཉིད་ཀྱི་གནས་ལུགས་ནི།  སྟོང་པར་འདུག་པ་ལ་མ་འགག་པར།  གཉིས་སུ་མེད་པ།  མཐོ་དམན་མེད་པ།  ཆེ་ཆུང་མེད་པ།  བཟང་ངན་མེད་པ།  རྩིས་གདབ་མེད་པ།  གྱི་ན།  སོ་མ།  རང་ལུགས་སུ་གནས་པ་དེ།  བོན་ཉིད་ཀྱི་གནས་ལུགས་ཡིན་གསུང་།  རིག་པའི་གནས་ལུགས་ནི།  འབྱེད་པ་མེད་པའི་ཤེས་རབ།  འཛིན་པ་མེད་པར་རང་གྲོལ་བ།  རྒྱ་མ་ཆད་པའི་ཡེ་ཤེས།  ལྷུན་གྱིས་གྲུབ་པའི་སངས་རྒྱས།  རང་གསལ་གྱི་རིག་པ་ལ་གཞན་སྒྲིབ་ཀྱི་རྟོག་པས་ལྷད་མ་ཞུགས་པ།  ཡེ་ཤེས་ཀྱི་གནས་ལུགས་ནི།  དངོས་པོ་མེད་པས་སྟོང་ཉིད་ཀྱི་ཡེ་ཤེས།  མ་འགག་པར་གསལ་བས་མེ་ལོང་ལྟ་བུའི་ཡེ་ཤེས།  བདག་གཞན་མཉམ་པའི་ཕྱིར་ན་མཉམ་པ་ཉིད་ཀྱི་ཡེ་ཤེས།  སྐུ་དང་ཡེ་ཤེས་སོ་སོར་གསལ་བའི་ངང་ནས་སོ་སོར་རྟོགས་པའི་ཡེ་ཤེས།  ཡིད་བྱ་བ་བྱེད་ཅིང་ཐམས་ཅད་བྱེད་པའི་ཕྱིར་ན་བྱ་བ་ནན་ཏན་གྱི་ཡེ་ཤེས་སུ་བསྟན་པའོ།  བར་དུ་འཁྲུལ་ལུགས་བསྟན་པ་ནི།  འཁྲུལ་པའི་གཞི།  འཁྲུལ་པའི་རྒྱུ།  [34]འཁྲུལ་པའི་རྐྱེན།  འཁྲུལ་པའི་དཔེ།  འཁྲུལ་པའི་དངོས་པོ་དང་ལྔས་བསྟན་ནོ།  དང་པོ་འཁྲུལ་པའི་གཞི་ནི།  ངོ་བོ་སྟོང་པ་གང་གིས་ཀྱང་ཐ་སྙད་མེད་པ་དེའོ།  འཁྲུལ་པའི་རྒྱུ་ནི།  དོན་གོང་མ་ལ་ཐ་སྙད་དུ་འཛིན་པ་དེ་གློ་བུར་བའོ།  གཡོ་རྒྱུ་མེད་པ་ལ་གཡོས།  ལྡོག་རྒྱུ་མེད་པ་ལ་ལྡོགས་ཏེ།  ཐ་སྙད་དུ་འཛིན་པའི་རྒྱུ་བྱུང་བའོ།  འཁྲུལ་པའི་རྐྱེན་ནི།  མ་ཡིན་ངེས་པ་ལ།  ཡིན་ངེས་པར་བཟུང་བ།  ཐག་པ་སྦྲུལ་དུ་མཐོང་བའམ།  དཔེར་ན་མིག་སྲིན་ཅན་གྱི་མིག་བཞིན་ནོ།  འཁྲུལ་པའི་དཔེ་ནི།  རིན་པོ་ཆེ་གསེར་གཡུ་འོག་ཏུ་བཞག་ནས།  མི་ནག་མོ་ལྟོགས་གྲིར་ཤི་བ་ལྟ་བུའོ།  འཁྲུལ་པའི་དངོས་པོ་ནི།  ངོ་བོ་སྟོང་པ་ལ་འོད་ལྔར་འཁྲུལ།  རྒྱུ་ལྔར་སྨིན།  ལུས་ལྔར་གྲུབ།  རིས་དྲུག་གི་དངོས་པོར་གྲུབ་པ་དེའོ།  ངོ་བོ་སྟོང་པ་གཞི་ཉིད་ལས།  མ་འགག་རོལ་པའི་རྩལ་དུ་འོད་ལྔ་འཆར་ཏེ།  སྟོང་གསལ་འཛིན་མེད་དུ་རྟོགས་ནས་ཡོན་ཏན་རྫོགས།  སྐུ་མདོག་ཏུ་གསལ་ལོ།  མ་རྟོགས་དངོས་པོ་མཚན་མ་ཅན་དུ་བཟུང་བས།  འོད་ལྔའི་མཐའ་རལ་ཏེ།  འོད་ལྔ་ལ་རྒྱུ་ལྔར་སྨིན་པ་ནི།  མེ་ཆུ་ས་རླུང་རྡུལ་གྱི་ཁང་བུར་ཆགས།  འོད་ཀྱི་ཐིག་ལེ་ལྔ་ལས་ལུས་ལྔར་གྲུབ་སྟེ།  ཕུང་པོ་ལྔའོ།  སྐྱེ་གནས་བཞི་ལས་བསྐྱེད་ཅིང་རིས་དྲུག་[35]ཏུ་གྲུབ་པ་ནི།  གནས་ལུགས་བཟུང་བའི་ཡུལ་མེད་ལ་འཛིན་ཆགས་བྱུང་།  རང་གསལ་གྱི་དོན་མ་གསལ་བས།  བག་ཆགས་སྣ་ཚོགས་ཀྱིས་རང་བཅིངས་སུ་བཅིངས།  རང་གི་ལས་དང་།  རང་གི་འཕེན་བྱེད་ཀྱི་རླུང་དང་།  སྐྱེ་གནས་ཀྱི་ཡུལ་དུ།  ལུས་རྒྱུ་ཕ་མའི་སྲེད་ལེན་ཁུ་ཁྲག་དང་དུས་མཚུངས་པས།  མངལ་ནས་སྐྱེ་བའོ།  གནས་ལུགས་རང་གསལ་དུ་མ་རྟོགས།  གཞན་སྒྲིབ་ཀྱི་འཛིན་ཆགས་སྣ་ཚོགས་ཀྱིས་བཅིངས་པས།  དུས་དེར་འོད་ཀྱི་གཟུགས་ལས་སོགས་གང་ཡང་རུང་པ་ལ།  ངའི་ལུས་ཡོད་པར་བློས་བཏགས་ཀྱི་རིག་པ་འཕྲ་མོ་བརྒྱུས་པ་ན།  ཅི་གསལ་དུ་བཏགས་པས་རྫུས་ནས་སྐྱེ་བའོ།  སེམས་ཉིད་རྣམ་རྟོག་གི་ཡུལ་ལས་མ་འདས་པ་༼ཡུལ་ལས་འདས་པ་༽ལ།  རྟོག་བཅས་མཚན་མའི་བག་ཆགས་ཅི་རྙེད་ཅིག་བསགས་ནས།  ངའི་ལུས་ཡིན་ནོ་བར།  སྒོ་ང་ལ་རྣམ་རྟོག་ཡུལ་དུ་བཟུང་པས་སྒོ་ང་ལས་སྐྱེའོ།  སེམས་ཉིད་ཅེ་རེ་བའི་དོན་ལ་རང་སར་མ་གྲོལ་བས།  དེ་གྲོལ་བྱེད་ཀྱི་རྐྱེན་རྒྱུ་དང་འབྲེལ་བ་ལས་སོགས་པའི་ཚིག་གི་ཐ་སྙད་རྩ་སྟེངས་སུ་བློ་བདེ་བཅས་པའམ།  རྒྱུད་ལ་དུག་གསུམ་དུག་ལྔ་འབྲེལ་ནས་བག་ཆགས།  གཅིག་རྐྱེན་གཅིག་གིས་བྱས་པའི་སྟོབས་ཀྱི་དྲོད་ལས་སྐྱེ་བའོ།  [36]ཐ་མ་འཁྲུལ་པ་ལྡོག་དུས་ནི།  འཛིན་མེད་རང་གྲོལ་དག་པ་དེས།  དུས་མཚུངས་འཁྲུལ་པའི་ཡུལ་ལས་བཟློག  དེས་མངལ་ནས་སྐྱེ་བ་བཟློག་པ་ཡིན།  རང་གསལ་འཛིན་མེད་ཀྱི་བོན་ཉིད་དེས།  རྟོག་བཅས་མཚན་མའི་ཡུལ་ལས་བཟློག  དེས་སྒོང་ང་ལས་སྐྱེ་བ་ལྡོག་པ་ཡིན།  ཅེར་མཐོང་ཅེར་གྲོལ་གྱི་དགོངས་པ་དེས།  རྒྱུད་འགྲེལ་ཐ་སྙད་དཔེ་ལས་བཟློག  དེས་དྲོད་ལས་སྐྱེ་བ་ལྡོག་པ་ཡིན།  མ་བཅོས་གཉུག་མའི་དགོངས་པ་ལྷུན་གྲུབ་སྒོམ་པ་དེས།  འཁྲུལ་འཁོར་སྣང་བ་ལྡོག་པ་ཡིན།  དེས་འཁོར་བའི་སྐྱེ་རྒྱུད་རྩད་ནས་གཅོད་པའོ།  དེ་ལྟར་སྐྱེ་རྒྱུད་མེད་ཙམ་ན།  འཆི་བའི་ཐ་སྙད་མེད་པ་ཡིན།  དེ་ལྟར་རྒྱུ་རྐྱེན་མེད་ཙམ་ན།  རྒྱུ་ཟད་རྐྱེན་ཟད་ཀྱི་ལྟ་བའོ།  དོན་གནས་ལུགས་ཀྱི་སྟོང་ཐུན་རྫོགས་སོ།  ༸  རྒྱུད་པའི་བླ་མ་རྣམས་ལ་ཕྱག་འཚལ་ལོ།  དོན་ཐིག་ལེ་ཉག་གཅིག་གི་སྟོང་ཐུན་ལ་གསུམ་སྟེ།  དང་པོ་ལྟ་བས་ཐག་གཅད་པ་ཁྱུང་ནམ་མཁའ་ལ་ལྡིང་བ་འདྲ་བ་དང་གཅིག  བར་དུ་སེམས་མཉམ་པ་ལ་བཞག་པ་གར་སྤྱིན་ལ་སྦྲང་བུ་ཆགས་པ་འདྲ་བ་དང་གཉིས།  ཐ་མ་སེམས་འཆོས་པ་ལ་མཁས་པ་བྱི་ཤོ་ཀར་མས་བཟོ་བྱེད་པ་དང་འདྲ་བ་དང་གསུམ་མོ།  དང་པོ་ལྟ་བ་དྲུག་སྟེ།  ལྟ་བ་ཆེ་བ་ཡིན།  ཆུང་བ་ཡིན།  ཡངས་[37]པ་ཡིན།  དོག་པ་ཡིན།  ལྟ་བ་རྩིང་བ་ཡིན།  ཞིབ་པ་ཡིན།  ལྟ་བ་ཆེ་བ་ནི།  ཕྱོགས་དང་རིས་མེད་པས་ཆེ་བ་ཡིན་ནོ།  ཆུང་བ་ནི་ངོ་བོ་ལ་འགྱུར་ཐབས་མེད་པས་ཆུང་བའོ།  ཡངས་པ་ནི་སྟོང་པ་ལ་ཕྱོགས་རིས་མེད་པས་ཡངས།  དོག་པ་ནི་བག་ཆགས་ངན་པ་བསགས་ཐབས་མེད་པས་དོག  རྩིང་བ་ནི་ཅི་བྱས་ཀྱང་མི་ལྡོག་པས་རྩིང་།  ཞིབ་པ་ནི་ཉོན་མོངས་པ་སྤུ་ཙམ་ཞིག་འགུལ་ཐབས་མེད་པས་ལྟ་བ་ཞིབ་པའོ།  དེས་ལྟ་བ་བསྟན་ནོ།  བར་དུ་སེམས་མཉམ་པར་བཞག་ཐབས་ནི།  སེམས་ཅན་ཐམས་ཅད་རྟོགས་པའི་ངང་དུ་རྒྱ་ཞོ་མནན་པ་ལྟར་མཉམ་པོར་བཞག་པ་དང་།  སྣང་སྲིད་ཐམས་ཅད་རོ་གཅིག་ཏུ་བསྡུས་ནས་མི་གཡོ་བ་རྒྱ་མཚོའི་གཏིང་ལྟ་བུ་མཉམ་པར་བཞག་པ་དང་།  ཕྱི་ནང་ཐམས་ཅད་ཀྱི་སྒྲོས་འདོགས་བཅད་ལ།  རུས་སྦལ་འཁར་གཞོང་དུ་བཞག་པ་ལྟར།  གཞི་ཐོག་ཏུ་མཉམ་པར་བཞག་པའོ།  ཐ་མ་བཅོས་ཐབས་ནི་གསུམ་སྟེ།  འཁོར་བ་ལུགས་ནས་ཐོན་པ་དང་།  འཁོར་བ་ལུགས་སུ་ཚུད་པ་དང་།  འཁོར་བ་དེའི་ལྡོག་ཐབས་སོ།  འཁོར་བ་ལུགས་ནས་ཐོན་པ་ནི།  འབྱུང་བ་མེད་པའི་སྔོན་རོལ་ཆེན་པོ།  ནམ་མཁའ་བས་ཀྱང་སྔ་བ།  རྒྱུ་རྐྱེན་མེད་པའི་སྔོན་རོལ་ཆེན་པོ།  སྲིད་པ་བས་ཀྱང་སྔ་བ།  [38]དེ་ལྟ་བུའི་དུས་ན།  འཁྲུལ་མ་མྱོང་བའི་སེམས།  སངས་རྒྱས་མ་མྱོང་བས་ཆེ་བ།  རིག་པ་ང་མེད་དུ་གནས་པ་དེ་ལྟ་བུའི་དུས་ན།  ངོ་བོ།  རང་བཞིན།  ཐུགས་རྗེ་གསུམ་དུ་གནས་ཏེ།  ད་ལྟའི་དུས་ན།  འཁྲུལ་དུ་མི་རུང་བའི་གཟེར་གསུམ་སྟེ།  སྔར་འཁྲུལ་མ་མྱོང་བ།  འཁྲུལ་མ་འཁྲུལ་གྱི་བྱེ་བྲག་ཕྱེད་པ།  རིག་པ་གཉིས་མེད་དུ་གནས་པའོ།  སྔར་འཁྲུལ་མ་མྱོང་ན།  ཕྱིས་འཁྲུལ་པ་མི་རིགས།  འཁྲུལ་དང་མ་འཁྲུལ་གྱི་བྱེ་བྲག་ཕྱེད་ན།  འཁྲུལ་པའི་སྐྱོན་གྱིས་མི་གོས།  རིག་པ་ང་མེད་དུ་གནས་ན།  བོན་ཉིད་ཀྱི་གནས་ལུགས་ཡིན་པས།  འཁྲུལ་པ་ལ་འཇུག་ཏུ་མི་འདོད་དོ།  དེ་ནི་འཁྲུལ་དུ་མི་རུང་བའི་གཟེར་གསུམ་ཡིན་ཏེ།  འཁོར་བ་ལུགས་ནས་ཐོན་པ་ཡིན་ནོ།  འཁོར་བ་ལུགས་སུ་ཆུད་པ་ནི།  མི་འཁྲུལ་བའི་ཐབས་མེད་པ་གསུམ་སྟེ།  འཁྲུལ་པའི་རྒྱུ་ནི།  དོན་གོང་མ་ལས་འཁྲུལ་པའི་ལུགས་ནི་གཟུང་འཛིན་གཉིས།  འཁྲུལ་པའི་རྐྱེན་མ་རིག་པ་གསུམ།  མ་རིག་པ་གསུམ་ནི།  རྒྱུ་ལྷན་ཅིག་སྐྱེས་པ།  རྐྱེན་ཀུན་དུ་བཏགས་པ་གཉིས་པོ་ཟུང་དུ་འཇུག་པའི་མ་རིག་པའོ།  ངོ་བོ་གཅིག་ལ་བྱེ་བྲག་མང་བའི་སྐྱོན་བྱུང་སྟེ།  དཔེར་ན་གར་མཁན་གྱི་ལག་པ་དང་འདྲ།  འབྱུང་བ་སེམས་སུ་འདུས་པས་ཁ་དོག་དབྱིབས་སུ་བྱུང་།  [39]ང་དང་བདག་ཏུ་འཛིན་པའི་བག་ཆགས་སྣ་ཚོགས་བསགས།  འཁོར་བ་ཐོག་མ་མེད་དེ་ཐོག་མ་བྱུང་།  བྱུང་བ་དེ་གཏི་མུག་ཏུ་སོང་སྟེ་གཉིད་ཀྱི་རྒྱུ་བྱས།  གསལ་བའི་མདངས་ཤོར།  ཡེ་ཤེས་ཕྱོགས་ཉལ་དུ་མྱོས།  དཔེར་ན་ར་རོ་བའི་ཐ་སྙད་བཞིན་ནོ།  སེམས་ཉིད་སངས་རྒྱས་ཡིན་པའི་རྟགས་སུ།  མཐོ་དམན་མེད་པར་རིག  བྱང་ཆུབ་སེམས་ཀྱིས་ཁྱབ།  བོན་སྐུ་ཡིན་ཏེ་སྟོང་པ་ཉིད་དུ་བཟློག་ཏུ་བཏུབ།  མངལ་གྱི་ལུས་སུ་ཆུད་ཚུལ་ནི།  ཡེ་ཤེས་སྒོ་ལྔར་ཤོར་བའི་སྐྱོན་བྱུང་སྟེ།  ངོ་བོ་གཅིག་ལ་རྐྱེན་གྱིས་སོ་སོར་མཐོང་།  མཐོང་བ་དེ་ལམ་ཐ་དད་བཟུང་།  བཟུང་བ་དེས་བག་ཆགས་འཁྲུལ་པར་སོང་།  ཕའི་སྲེད་དང་མའི་ལེན།  མི་གཙང་ཁུ་ཁྲག་འདྲེས་པས་ཤ་དང་རུས་པར་ཆགས།  ང་དང་བདག་ཏུ་བཟུང་བས་བག་ཆགས་སྣ་ཚོགས་བསགས།  ལྟོ་རྒྱབ་བུ་ལོན་དྲག་པོས་སྒོ་ཡང་མནན།  སྒོ་ང་མའི་ལུས་ལ་ཆུད་ཚུལ་ནི།  དུག་གསུམ་ཉིད་ནི་སྐུ་གསུམ་སྟེ།  སྐུ་གསུམ་མ་རྟོགས་དབང་པོ་ཐ་དད་ཤར།  ཡེ་ཤེས་འཁྲུལ་པའི་རྟགས་སུ།  སྒོ་ང་སྲུབ་མེད་ནང་དུ་རྣམ་ཤེས་བྱུང་།  ངོ་བོ་གཅིག་ལ་རྐྱེན་གྱིས་སོ་སོར་མཐོང་།  བུ་རམ་སྒོར་མོ་གཅིག་ལ་དབང་པོ་ལྔ།  རང་གི་ཡུལ་གྱི་ཆོ་འཕྲུལ་དུ་ཤེས་པར་བྱའོ།  དེ་ནི་འཁོར་བ་[40]ལུགས་སུ་ཆུད་པ་ཡིན།  གསུམ་པ་འཁོར་བ་དེའི་བཟློག་ཐབས་བསྟན་པ་ནི།  ཀློད་པ་དང་ནི་ཆ་མཉམ་པ་གཉིས།  ཀློད་པ་ནི་ལུས་ངག་ཡིད་གསུམ་ཁོང་ཀློད་ལ་རིག་པ་ཆ་མཉམ་སྟེ།  དྲན་པས་བཟུང་གིན།  ནང་དུ་བརྟགས་ནས་བལྟས་པས།  སྣང་བ་རང་ཡང་འགྱུ་འདུ་མི་བྱེད་ཅིང་།  ལུས་ཀྱང་འགྱུ་འདུ་མི་བྱེད་པར་འདུག  འགྱུ་འདུ་བྱེད་པ་ཡིད་དུ་འདུག  ཡིད་ལ་བརྟགས་པ་རྣམ་པ་གསུམ།  འགྱུ་བ་ལ་གཞི་མ་མེད་པས་སྟོང་པའི་ངང་དུ་ཡེ་ནས་དག་འདུག  ནན་གྱིས་མ་བརྟག་པས་རང་གི་རང་གྲོལ་དུ་འདུག  སྟོང་པ་ལ་ངོས་བཟུང་མེད་པས་གསལ་བ་ཤུགས་ལ་ཤར།  ཕྱིའི་ཡུལ་ལ་མི་འཛིན་རང་གིས་རང་གསལ་བ་ཙམ།  གསལ་བར་བྱའོ་བསམ་པའི་རྟོག་པ་སེམས་ལ་མེད་པར།  ངང་ངམ་ཤུགས་ལས་རང་གིས་རང་གསལ་བ་ནི།  གསལ་བ་འཛིན་མེད་དུ་གྲོལ་བ་སྟེ།  རྣམ་པར་རྟོག་པའི་མཐའ་ལས་འདས་པའོ།  དེ་ཙམ་ཉིད་ཀྱི་དུས་ན།  ངང་ལ་ངང་གི་གནས་པ་དེ་ལ་མཉམ་པ་ཆེན་པོའོ།  དེའི་ངང་ལ་ངང་གི་མི་འདའ་ཞིང་།  རྒྱུ་རྐྱེན་མེད་པར་སེམས་ཉིད་དེ།  ཡེ་ནས་སྟོང་པར་འདུག་པས་དབྱིངས།  གཞི་རྩ་མེད་པར་གནས་ལུགས་དེ།  ཡེ་ནས་ངང་གི་གསལ་བར་འདུག་པས་ཡེ་ཤེས།  དབྱིངས་དང་ཡེ་[41]ཤེས་གཉིས་ངོ་བོ་ཡེ་ནས་དབྱེར་མེད་དུ་འདུག་པས།  འཁྲུལ་པའི་རྐྱེན་གྱིས་མ་རེག་པ་ཡིན།  དེ་ལྟར་རྟོགས་པ་དེ་བསམ་གཏན་ཐིག་ལེ་ཉག་གཅིག་ཡིན།  གནས་ལུགས་བརྟན་ས་ཟིན་པའི་སྟོང་ཐུན་རྫོགས་སོ༎  ༸  དཔོན་གསས་བླ་མ་རྣམས་ལ་ཕྱག་འཚལ་ལོ།  ཡེ་ཤེས་ཀྱི་ཉི་མ་རང་ལ་རང་ཤར་བས།  ཤར་བ་ཉིད་ལ་ནུབ་པ་མེད་པའི་སྟོང་ཐུན་ལ།  དོན་བཅུ་གཅིག་གིས་བསྟན་ཏེ།  སྣང་ཞིང་སྲིད་པས་བསྡུས་པའི་བོན།  འཁོར་བ་དང་མྱ་ངན་ལས་འདས་པའི་བོན།  ཕྱི་ནང་སྣོད་བཅུད་ཀྱི་བོན་ཐམས་ཅད་སེམས་སུ་འདུས་ཟེར་ན།  སེམས་ཀྱི་གཞི་གང་ཡིན།  སེམས་ཀྱི་ངོ་བོ་གང་ཡིན།  སེམས་ཀྱི་འབྲས་བུ་གང་ཡིན།  སེམས་ཀྱི་དཔེ་གང་ཡིན།  སེམས་ཀྱི་ཡོན་ཏན་གང་ཡིན།  སེམས་ཀྱི་སྐྱོན་གང་ཡིན།  སེམས་ཀྱི་དབྱེ་བ་གང་ཡིན།  སེམས་ཀྱི་རྩལ་གང་ཡིན།  སེམས་ཀྱི་ཡུལ་གང་ཡིན།  སེམས་ཀྱི་གོལ་ས་གང་ཡིན།  སེམས་ཀྱི་དེ་ཁོ་ན་ཉིད་གང་ཡིན།  ཞེ་ན།  སེམས་ཀྱི་གཞི་འདི་ཀུན་གཞི་ཡིན་ཏེ།  དེ་ལ་བཞི་སྟེ།  ཐོག་མ་ཉིད་ནས་ལྷུན་གྲུབ་ཏུ་གནས་པའི་ཀུན་གཞི།  སེམས་ཅན་ཀུན་ལ།  སྤྱི་མཐུན་དུ་གནས་པའི་ཀུན་གཞི།  ཆེ་ཆུང་མེད་པར་སྙོམས་པར་གནས་པའི་ཀུན་གཞི།  མི་གཡོ་ཁྱབ་བདལ་[42]མཉམ་ཉིད་དུ་གནས་པའི་ཀུན་གཞིའོ།  སེམས་ཀྱི་ངོ་བོ་ནི་བཞི་སྟེ།  བོན་ཉིད་ཡིན་པའི་ངོ་བོ།  རྒྱུ་རྐྱེན་མེད་པའི་ངོ་བོ།  འདུ་འབྲལ་མེད་པའི་ངོ་བོ།  འགྱུར་བ་མེད་པའི་ངོ་བོ་ཡིན་པའོ།  སེམས་ཀྱི་འབྲས་བུ་སངས་རྒྱས་ཡིན་པ་ལ་བཞི་སྟེ།  ས་ལ་གནས་པའི་སངས་རྒྱས།  ས་ལས་འདས་པའི་སངས་རྒྱས།  མངོན་པར་རྫོགས་པའི་སངས་རྒྱས།  ཡང་དག་པར་རྫོགས་པའི་སངས་རྒྱས་དང་བཞིའོ།  ས་ལ་གནས་པ་ནི་ས་བཅུའི་གཡུང་དྲུང་སེམས་དཔའོ།  ས་ལས་འདས་པ་ནི་བརྗོད་བྱ་ཐམས་ཅད་དང་བྲལ་བའི་གང་གིས་ཀྱང་སྤྱོད་ཡུལ་དུ་མ་གྱུར་པའོ།  མངོན་པར་རྫོགས་པའི་སངས་རྒྱས་ནི།  སྟོན་པ་གཤེན་རབ་མན་ཆད་ནས།  གང་ཟག་རྟོགས་པ་ཤར་བ་ཡན་ཆད་དོ།  ཡང་དག་པར་རྫོགས་པའི་སངས་རྒྱས་ནི།  ཀུན་ཏུ་བཟང་པོ་ཐོག་མར་རང་ས་ཟིན་པའོ།  དེ་ཡང་ཡང་དག་པར་རྫོགས་པའི་སངས་རྒྱས་ཀྱིས་འགྲོ་བའི་དོན་ལ་སྤྱིར་ཁྱབ་པ་ལས།  འགྲོ་དོན་དངོས་སུ་མ་མཛད་དོ།  མངོན་པར་རྫོགས་པའི་སངས་རྒྱས་ཀྱིས་འགྲོ་བའི་དོན་མཐའ་དག་མཐར་ཕྱིན་པར་མཛད་པའོ།  དེ་ཡང་སྐུས་འདུལ་བ་དང་།  གསུང་གིས་འདུལ་བ་དང་།  ཐུགས་ཀྱིས་འདུལ་བ་དང་གསུམ་གྱིས་འགྲོ་བའི་དོན་དངོས་སུ་མཛད་པའོ།  སེམས་ཀྱི་[43]དཔེ་ནི་ནམ་མཁའ་དང་འདྲ་སྟེ།  དངོས་པོ་དང་མཚན་མ་མེད་པས་ནམ་མཁའ་དང་འདྲ།  དབྱིབས་དང་ཁ་དོག་མེད་པས་ནམ་མཁའ་དང་འདྲ།  ཕྱོགས་དང་རིས་མེད་པས་ནམ་མཁའ་དང་འདྲ།  སྟོང་ཞིང་བདག་མེད་པས་ནམ་མཁའ་དང་འདྲའོ།  སེམས་ཀྱི་ཡོན་ཏན་ནི་ཡེ་ཤེས་ལྔ།  སྟོང་པ་ཉིད་ཀྱི་ཡེ་ཤེས་ཤར་བས།  འདུག་ཚུལ་ལ་ཡིད་ཆེས་པའི་ཡོན་ཏན།  མེ་ལོང་ལྟ་བུའི་ཡེ་ཤེས་ཤར་བས།  ཕྱི་ནང་སྒྲོ་འདོགས་ཆོད་པའི་ཡོན་ཏན།  མཉམ་པ་ཉིད་ཀྱི་ཡེ་ཤེས་ཤར་བས།  རྩེ་གཅིག་ངང་ལ་གནས་པའི་ཡོན་ཏན།  སོ་སོར་རྟོགས་པའི་ཡེ་ཤེས་ཤར་བས།  གོལ་སྒྲིབ་ཀྱི་གདར་ཤ་ཆོད་པའི་ཡོན་ཏན།  བྱ་བ་ནན་ཏན་གྱི་ཡེ་ཤེས་ཤར་བས།  རེ་དོག་གི་མཐའ་རང་སར་གྲོལ་བའི་ཡོན་ཏན་ནོ།  སེམས་ཀྱི་སྐྱོན་ནི།  བཟུང་བའི་ཡུལ་དང་བཅས་པའི་སྐྱོན།  ལོག་པའི་སེམས་ཀྱིས་བཟུང་བའི་སྐྱོན།  འཁྲུལ་པ་སྣ་ཚོགས་སུ་བཟུང་བའི་སྐྱོན།  མ་ཡིན་པ་ལ་ཡིན་ངེས་པར་བཟུང་བ་སེམས་ཀྱི་སྐྱོན་དུ་བསྟན་པའོ།  སེམས་ཀྱི་དབྱེ་བ་ནི་རྣམ་པར་ཤེས་པ་ཚོགས་བརྒྱད་དོ།  སེམས་ཀྱི་རྩལ་ནི་མངོན་པར་ཤེས་པ་དྲུག་ཡིན་ཏེ།  བོན་ཉིད་ཀྱི་མངོན་པར་ཤེས་པ་དང་།  རིག་པའི་མངོན་པར་ཤེས་པ་དང་།  དན་གྱི་མངོན་པར་ཤེས་པ་[44]དང་།  རྟགས་ཀྱི་མངོན་པར་ཤེས་པ་དང་།  ངོ་བོའི་མངོན་པར་ཤེས་པ་དང་།  དབྱེ་བའི་མངོན་པར་ཤེས་པ་དང་དྲུག་སྟེ།  དེ་རྣམས་འབྱེད་ཤེས་པ་ནི་རྩལ་ལོ།  བོན་ཉིད་མངོན་པར་ཤེས་པ་ནི།  བོན་ཉིད་མ་ནོར་བ་ཤེས་པ་ཡིན།  རིག་པའི་མངོན་པར་ཤེས་པ་ནི།  སྣང་སྲིད་འཁོར་འདས་ཀྱི་དོན་རིག་པ་ཡིན།  དོན་གྱི་མངོན་པར་ཤེས་པ་ནི།  གནས་ལུགས་མ་ནོར་བར་ཤེས་པ་ཡིན།  རྟགས་ཀྱི་མངོན་པར་ཤེས་པ་ནི།  གནམ་ལ་འཕུར་བ་ལ་སོགས་པ་ཡིན།  ངོ་བོ་མངོན་པར་ཤེས་པ་ནི།  ངོ་བོ་མ་ནོར་བར་ཤེས་པ་ཡིན།  དབྱེ་བའི་མངོན་པར་ཤེས་པ་ནི།  ཐེག་དགུའི་ཚིག་དོན་ཕྱེད་པའོ།  སེམས་ཀྱི་ཡུལ་ནི་སྣང་སྟོང་དབྱེར་མེད།  སྣང་བ་ཡུལ།  སྟོང་པ་དོན།  དབྱེར་མེད་གནས་ལུགས་ཡིན།  སེམས་ཀྱི་གོལ་ས་རྟག་ཆད་གཉིས་ཡིན།  སེམས་ཀྱི་དེ་ཁོ་ན་ཉིད་མ་བཅོས་མ་བསླད་པའོ།  དེ་ལྟར་ཤེས་ཙམ་ན་ལ་གང་དུ་བཟླ།  ཡིད་ཅིས་ཆེས།  ཚད་ཅི་ལ་འཛུགས།  མཐའ་གང་ལ་ཐུག  ཐག་ཅིས་ཆོད་ཅེ་ན།  ལ་བོན་ཉིད་སྐྱེ་འགག་མེད་པའི་དབྱིངས་སུ་བཟླ།  ཡིད་དངོས་པོ་མེད་པས་ཆེས།  ཚད་སྐྱེ་ཤི་མེད་པ་ལ་འཛུགས།  མཐའ་བརྗོད་དུ་མེད་པ་ལ་ཐུག  ཐག་ཉམས་སུ་བླངས་པས་བཅད་དོ།  དུས་དེ་ཙམ་ན།  ངོ་བོ་རང་ཅི་ལྟ་བུ་ཞིག་[45]གནས་ན།  ངོ་བོ་སྟོང་པ་ཉིད་དུ་གནས།  རྒྱུ་འབྱུང་བ་ཆེན་པོ་བཞི་ལ་རག་མ་ལུས།  འབྲས་བུ་སྐུ་གསུང་ཐུགས་ལ་རྟེན་མི་བཅའ།  སངས་རྒྱས་སྒོམ་སྟེ་མ་མཛད།  སེམས་ཅན་སྒྲིན་ཏེ་མ་བཅོས།  སྲིད་པར་འཁྱམས་ཀྱང་སེམས་ལ་སྐྱེ་ཤི་མེད།  བསྐལ་པ་འཁྲུགས་ཀྱང་ནམ་མཁའ་འཇིག་མི་སྲིད།  སྟོང་ཞིང་བདག་མེད་པ་སྤྲོས་པའི་མཐའ་ཐམས་ཅད་དང་བྲལ་བ།  ཅི་ལྟར་ཡང་མ་ངེས་པས་དངོས་པོ་གང་གིས་ཀྱང་མཚོན་དུ་མེད།  དེ་ལྟར་ཡེར་གྱི་རྟོགས་ཙམ་ན།  སངས་རྒྱས་རང་ལ་རང་ཆས་སུ་རྙེད་ནས།  ནོར་བུ་རིན་པོ་ཆེ་ལུས་ལ་ཆུད་པས།  གཞན་གྱི་ཡོན་ཏན་ལ་ཡིད་མི་སྨོན།  དེ་ལྟ་བུའི་དུས་ན།  རྒྱུ་རང་ལ་རང་ཆས་སུ་ཡོད་པ་ལ།  རྐྱེན་བླ་མའི་གདམས་ངག་གིས་གསལ་བཏབ་ནས།  ཡེ་ཤེས་ཀྱི་ཉི་མ་རང་ལ་ལྷག་ཤར་ནས།  ཤར་བ་ཉིད་ལས་ནུབ་པ་མེད་པའོ།  ཡེ་ཤེས་ཀྱི་ཉི་མ་ལ་ཤར་ནུབ་མེད་པའི་སྟོང་ཐུན་རྫོགས་སོ༎  ༸  བརྒྱུད་པའི་བླ་མ་རྣམས་ལ་ཕྱག་འཚལ་ལོ།  ལྔ་པ་བྱ་བྲལ་མཐའ་ལས་འདས་པའི་སྟོང་ཐུན་ནི།  བོན་གྱི་སྐུ་ལ་མཚོན་དུ་མེད།  སེམས་ཀྱི་ངང་ལ་གདགས་སུ་མེད།  དེས་ན་བྱ་བ་དང་བྲལ།  བྱ་བྲལ་མཐའ་རྣམས་གྲོལ་བས་མཚོན་དུ་མེད།  བྱ་བྲལ་མཚོན་མེད་རྟགས་སུ་གདགས་[46]སུ་མེད་པའི་ལུང་།  གང་གིས་ཀྱང་མ་གསུངས་ལ།  གང་ནས་ཀྱང་མ་བྱུང་བས་སྒྲོས་སྐུར་གྱི་མཐའ་ལས་འདས།  སྤྱིར་རྒྱུད་ལུང་དང་མན་ངག་གསུམ།  གཅིག་ལ་གཅིག་རྟེན་གཅིག་གི་ངང་།  འདི་ནི་གཏན་ཚིགས་དང་བཅས་པའི་རྒྱུད་ཀྱང་མ་ཡིན།  རྩོལ་སྒྲུབ་དང་བཅས་པའི་ལུང་ཡང་མ་ཡིན།  ལོ་རྒྱུས་ཏན་ཏྲ་དང་བཅས་པའི་མན་ངག་ཀྱང་མ་ཡིན།  འདི་ནི་གཏན་ཚིགས་མེད་པས་རྒྱུད་ཐམས་ཅད་ཀྱི་རྒྱལ་པོ།  རྩོལ་ཞིང་མི་བསྒྲུབ་པས་ལུང་ཐམས་ཅད་ཀྱི་སྤྱི་གཅོད།  ལོ་རྒྱུས།  ཏན་ཏྲ་འདི་ཞེས་མཚོན་དུ་མེད་པས་མན་ངག་ཐམས་ཅད་ཀྱི་ཉིང་ཁུ།  མཚན་ནི་བྱ་བྲལ་མཚོན་མེད།  གདགས་གཞི་མེད་པས་ལུང་གི་སྟོང་ཐུན།  ཞེས་བྱ་བ་འདི་ལ་དོན་ལྔས་བསྟན་ཏེ།  ལྟོས་མེད་རྩད་གཅོད་དུ་བསྟན་པ་དང་གཅིག  མན་ངག་སྤྱི་བསྡུས་སུ་བསྟན་པ་དང་གཉིས།  བྱར་མེད་ཐག་ཆོད་དུ་བསྟན་པ་དང་གསུམ།  ཡོད་མེད་མཐའ་འདས་སུ་བསྟན་པ་དང་བཞི།  གནས་ལུགས་སེམས་ཉིད་དུ་བསྟན་པ་དང་ལྔའོ།  དེ་ལ་དང་པོ་ལྟོས་མེད་ནི།  གཞི་གང་དུ་ཡང་མི་གནས་པས།  གཞི་གཏན་ཚིགས་སུ་མི་ཆེ།  ལམ་གང་དུ་ཡང་མི་འགྲོ་བས་ལམ་གཏན་ཚིགས་སུ་མི་ཆེ།  རེ་དོགས་ཐམས་ཅད་ཀྱི་མཐའ་ལས་གྲོལ་བས་འབྲས་བུ་གཏན་[47]ཚིགས་སུ་མི་ཆེའོ།  ལྟ་བ་ངོས་བཟུང་ཐ་སྙད་གང་གིས་ཀྱང་མ་བརྟགས་པས་ལྟ་བ་གཏན་ཚིགས་སུ་མི་ཆེ།  རྒྱུ་དང་མཚན་མའི་ངོས་བཟུང་མེད་པས།  བསྒོམ་པ་གཏན་ཚིགས་སུ་མི་ཆེ།  དངོས་མེད་ཅིར་ཡང་མ་གྲུབ་པས།  སྤྱོད་པ་གཏན་ཚིགས་སུ་མི་ཆེའོ།  རྩད་ཆོད་དུ་བསྟན་པ་ནི།  གང་དུ་ཡང་མིང་མ་བཏགས་པས་མཐའ་ཐམས་ཅད་ལས་གྲོལ།  གང་ནས་ཀྱང་མ་བྱུང་བས་སྐྱེ་ཤི་རྩ་བ་ཆོད།  ༼གོང་ན་གནས་དང་མི་གནས་པ་དང་ཡོད་མེད་ཀྱི་ངང་མ་བཅོས།༽  གང་དུ་ཡང་མི་འགྲོ་བས་རེ་དོག་གི་རྩ་བ་ཆོད་པའོ།  གཉིས་པ་མན་ངག་སྤྱི་བསྡུས་ལ་གསུམ་སྟེ།  དོན་གཅིག་རྫོགས་སུ་བསྟན་པ་དང་གཅིག  དཔེ་གཅིག་དྲིལ་དུ་བསྟན་པ་དང་གཉིས།  སྒྲ་ཁྲིད་རྗེས་འདེད་དུ་བསྟན་པ་དང་གསུམ་མོ།  དང་པོ་དོན་གཅིག་རྫོགས་སུ་བསྟན་པ་ནི།  བྱར་མེད་རྟོག་མེད་ཀུན་གྱི་སྒྲ་མི་འཇུག  སེམས་ལ་སེམས་སུ་གདགས་སུ་མེད།  གཞི་མེད་དངོས་མེད་གང་གིས་གཞལ་དུ་མེད།  ཀུན་ནས་མ་བཏགས་ཀུན་དུ་མ་གྲུབ་པ།  ཀུན་དུ་མི་འདུག་ཀུན་གྱི་མཐར་མ་ལྟུང་།  དེས་ན་ཀུན་དུ་བཟང་པོ་བྱ་བ།  རོལ་པ་གང་དུ་ཡང་དུ་ཡང་མ་འགག་པ།  མ་འགག་པའི་དོན་ཕྱོགས་གང་དུ་མ་ལྷུང་བ།  མ་ལྷུང་བའི་དོན་གང་དུ་[48]ཡང་མི་སྣང་བ།  མི་སྣང་བའི་དོན་གང་དུ་ཡང་མ་ངེས་པ་ནི་ཀུན་དུ་བཟང་པོ་ཞེས་བྱའོ།  དེས་ན་དོན་གཅིག་ཆོད་དུ་བསྟན་པ་ཡིན།  གཉིས་པ་དཔེ་གཅིག་དྲིལ་དུ་བསྟན་པ་ནི།  ཉོན་མོངས་པ་དང་ཡེ་ཤེས་ལ་གཉིས་སུ་མེད་པར་བསྟན།  སངས་རྒྱས་དང་སེམས་ཅན་ལ་དབྱེར་མེད་པར་བསྟན་པའོ།  དང་པོ་ཉོན་མོངས་པ་ནི་བློས་དངོས་སུ་སྣང་ལ།  ཡེ་ཤེས་ནི་དོན་གྱིས་དངོས་སུ་སྣང་།  བློ་ལ་རྒྱུ་མེད།  བློ་གང་ནས་ཀྱང་མ་འོངས།  བློ་གང་ནས་ཀྱང་མ་བྱུང་།  བློ་གང་དུ་ཡང་མི་སྣང་བས་གདགས་པའི་གཞི་མེད་དོ།  དེས་ན་ཉོན་མོངས་པ་བྱ་བའི་མིང་ཡང་མེད་པས།  ཡེ་ཤེས་སུ་སང་མོད་ཀྱང་།  ཉོན་མོངས་མེད་ན་ཡེ་ཤེས་ཀྱང་མེད།  དེའི་ཅིའི་ཕྱིར་ཞེ་ན།  གཉིས་སུ་མེད་དེ་གཅིག་པའི་ཕྱིར་རོ།  རིག་པ་དངོས་མེད་ལ་ཉོན་མོངས་དང་ཡེ་ཤེས་ཀྱི་གདགས་གཞི་མེད་དོ།  ཀུན་གཞི་མི་འདུག་པས་ཀྱང་གཅིག་དྲིལ་ལོ།  སངས་རྒྱས་དང་སེམས་ཅན་དུ་ཡང་མི་འབྱེད་དོ།  སངས་རྒྱས་ན་སྒྲོས་བཏགས།  སེམས་ཅན་ན་སྐུར་འདེབས།  ཉོན་མོངས་ན་ཞེ་སྡང་ལ།  ཡེ་ཤེས་ན་ཡིད་སྨོན་ཞིག་འདུག་པས།  དེ་གཉིས་རིག་པ་དངོས་མེད་ལ་གཅིག་བཏགས་ནས་འདུག་པས་ཀྱང་རིག་པ་གཅིག་པུར་གཅིག་དྲིལ་ལོ།  གསུམ་པ་མན་ངག་སྒྲ་ཁྲིད་[49]དུ་བསྟན་པ་ལ་ལྔ་སྟེ།  སྣང་དང་སྟོང་པ་མཐའ་བཅད་པ་དང་།  རྟག་དང་ཆད་པའི་མཐའ་བཅད་པ་དང་།  སྐྱེ་དང་འཆི་བའི་མཐའ་བཅད་པ་དང་།  ཡོད་མེད་ཀྱི་མཐའ་བཅད་པ་དང་།  སྒོམ་དང་མི་སྒོམ་གྱི་མཐའ་བཅད་པའོ།  དེ་ལ་སྣང་སྟོང་ནི།  སེམས་ཉིད་འདི་སྟོང་ངམ་བྱས་ན།  བཟུང་སོ་བྱས་ན་དངོས་མེད་དུ་གསལ་གྱི་འདུག  སྣང་ངམ་བྱས་ན་བཟུང་སོ་བྱས་རུང་ངོས་བཟུང་མེད།  དེས་ན་སྟོང་པའི་མཐའ་སྣང་བ།  སྣང་བའི་མཐའ་སྟོང་པས་སྟོང་ལ་ཡོངས་སུ་རྒྱ་མ་ཆད་པའོ།  རྟག་ཆད་ནི།  སེམས་ཉིད་རྟག་ཏུ་རང་བཞིན་གྲུབ་པའམ།  རྟག་པའི་རྒྱུ་མེད་ལ།  ཆད་དུ་དངོས་མེད་ལ་ཆད་པའི་སྒྲོས་བཏགས་པ་མེད།  དེས་ན་རྟག་ཆད་ཀྱི་སྒྲ་མི་འཇུག་པའོ།  སྐྱེ་འཆི་ནི་སེམས་ཉིད་ལ་སྐྱེ་རྒྱུ་མེད་པས་སྐྱེ་མ་མྱོང་ལ།  རྐྱེན་མེད་པས་འཆི་མི་སྲིད་པས།  སྐྱེ་འཆིའི་སྒྲ་མི་འཇུག་གོ  །ཡོད་མེད་ནི་ཡོད་དམ་བྱས་པས་ཅིར་ཡང་མ་གྲུབ་ལ།  མེད་དམ་བྱས་པས་རིག་པར་འདུག  ཡོད་དུ་གདགས་གཞི་མི་འདུག་ལ།  མེད་དུ་ཕྱལ་ཆད་མ་སོང་བས།  ཡོད་མེད་ཀྱི་མཐའ་ལས་གྲོལ་བའོ།  སྒོམ་དང་མི་བསྒོམ་བྱ་བ་ནི།  རེ་དོགས་མེད་པས་མི་བསྒོམ་ལ།  ཡེངས་སུ་མེད་པས་མི་འཇོག་གོ།  དེས་ན་བསྟན་ཐབས་གསུམ་གྱི་སྒོ་[50]ནས་བསྟན་པའི་མན་ངག་གོ།  གསུམ་པ་བྱར་མེད་ཐག་ཆོད་དུ་བསྟན་པའི་མན་ངག་ལ།  བྱར་མེད་ནི་སེམས་ཉིད་གཞི་མེད་བོན་གྱི་དབྱིངས་ཡིན་པས།  དངོས་མེད་ལ་གང་གིས་མཚོན་དུ་མེད་པ་སྟེ།  ལྟ་སྒོམ་གྱིས་བྱར་མེད།  སྐྱེ་མེད་ལ་གང་གིས་ཀྱང་བཙལ་དུ་མེད་པས།  གདམས་ངག་གིས་བྱར་མེད།  ཅིར་ཡང་མི་སྣང་བས་རེ་དོག་གི་མཐའ་ཆོད།  ཅིར་ཡང་མ་གྲུབ་པས་བསྒོམ་བསྒྲུབ་ཀྱི་ཐག་ཆོད།  ཅིར་ཡང་མ་ངེས་པས་བཀག་བསྒྲུབ་ཀྱི་ཐག་ཆོད།  གང་ལས་ཀྱང་མ་བྱུང་བས་ལྟ་བའི་མཐའ་ལས་གྲོལ།  གང་ན་ཡང་མི་གནས་པས་བསྒོམ་པའི་རེ་དོགས་ཆོད།  གང་དུ་ཡང་མི་འདུག་པས་འབྲས་བུའི་སྐུ་འཆར་རོ།  སེམས་ལ་གཞི་མ་མེད་པས་གཉིས་འཛིན་གྱི་རྩད་ཆོད།  ཅིར་ཡང་གདགས་སུ་མེད་པས་ཅིར་ཡང་བརྗོད་དུ་མེད།  ཅིར་ཡང་སྨྲ་རུ་མེད་པས་ཀུན་གྱི་སྒྲ་མི་འཇུག་གོ།  དེས་ན་བྱ་བ་ཐམས་ཅད་དང་བྲལ་ལོ།  བཞི་པ་ཡོད་མེད་མཐའ་འདས་སུ་བསྟན་པ་ལ་གསུམ་སྟེ།  བདག་མེད་ཀུན་བཟང་གི་དགོངས་པ་བསྟན་པ་དང་།  བདག་ཡོད་སྐུ་གསུམ་དབྱེར་མེད་དུ་བསྟན་པ་དང་།  དེ་དོན་མཐའ་འདས་སུ་བསྟན་པ་དང་གསུམ་མོ།  དང་པོ་ནི།  དོན་དམ་པ་ལ་སེམས་མ་འདུས་པ་གང་ཡང་མེད་དེ།  ལར་ན་སེམས་རང་[51]ཡང་གདགས་སུ་མེད།  སེམས་སུ་མིང་མི་འདོགས་པ་དེ་ཅི་སྟེ་ཞེ་ན།  སེམས་སུ་གདགས་གཞི་དངོས་པོ་ཅིར་ཡང་མ་གྲུབ་བོ།  དེ་བས་ན་བོན་དུ་ཡང་གདགས་སུ་མེད།  དེ་ཅིའི་ཕྱིར་ན།  སེམས་ཉིད་འདི་སུས་ཀྱང་མ་མཛད་པས་སོ།  དེས་ན་གང་གིས་ཀྱང་ཐོག་ཏུ་དབབ་ཏུ་མི་ཕེབས།  དེ་ཅིའི་ཕྱིར་ན།  འབེབ་བྱེད་གང་གིས་ཀྱང་མཚོན་དུ་མེད་པའོ།  སངས་རྒྱས་དང་སེམས་ཅན་དུ་གདགས་སུ་མེད།  དེ་ཅིའི་ཕྱིར་ན།  དེ་ཉིད་ལ་གདགས་གཞི་ཅི་ཡང་མེད་པས་སོ།  དེས་ན་ལྟ་བ་དང་སྒོམ་པ་དང་སྤྱོད་པ་གསུམ་རྩིགས་སུ་མི་ཆེ།  དེ་ཅི་སྟེ་ན།  ཡིད་ལ་ཅི་ཡང་བྱ་རུ་མེད་པས་སོ།  དེས་ན་ཀུན་ཏུ་བཟང་པོའི་དགོངས་པ་བྱ་བ་ནི།  ཀུན་ནས་ཀྱང་མ་འགག་པ།  ཀུན་ནས་ཀྱང་མ་ལྷུང་པ།  ཀུན་ནས་ཀྱང་མ་གཟིགས་པ།  ཀུན་ནས་ཀྱང་མ་བརྟག་ཀུན་དུ་བྱ་བ་ནི།  ཀུན་གྱིས་འབོད་དུ་འདོད་ལ།  གང་གིས་ཀྱང་ཐོག་ཏུ་མི་ཕེབས་པས་བདག་མེད།  ཀུན་ལ་དོགས་པ་མེད་པས་བཟང་པོའོ།  གཉིས་པ་བདག་ཡོད་ཀུན་ཏུ་བཟང་པོ་ནི།  སྐུ་གསུམ་དབྱེར་མེད་དེ།  བོན་གྱི་སྒོ་མོ་བསམ་གྱིས་མི་ཁྱབ་པ་ཞིག་ཀྱང་བསྡུས་ན་རྣམ་པ་གསུམ་དུ་འདུས།  དེ་གང་ཞེ་ན།  སྐུ་གསུམ་དུ་ངེས།  སྐུ་གསུང་རང་ཡང་གཅིག་ཏུ་ངེས།  [52]ཅི་སྟེ་ན།  དེ་གསུམ་ལ་ངོ་བོ་གཅིག་ལས་མེད་པས།  གཅིག་པོ་རང་ཡང་དངོས་མེད་ཡིན།  ཅི་སྟེ་ན།  གཅིག་པོ་དེའི་གཞི་འདི་ཡིན་མེད་པས་སོ།  གསུམ་པ་མཐའ་འདས་སུ་བསྟན་པ་ནི།  སེམས་ཉིད་འདི་ཀ་ལས་སངས་རྒྱས་ལོགས་ན་མེད།  ལར་ན་སེམས་ལས་ཀྱང་སངས་རྒྱས་མི་འབྱུང་།  ཅི་ཞེ་ན།  སེམས་རང་ལ་གཞི་འདི་ཡིན་མེད་པས་སོ།  དེ་བས་ན་སངས་རྒྱས་ལ་ཡང་སངས་རྒྱས་སུ་གདགས་གཞི་མེད།  གདགས་གཞི་དངོས་པོ་མཚན་མར་གྲུབ་ཏུ་མེད་པ་ལ།  སངས་རྒྱས་གང་ལ་འདོགས།  སེམས་སུ་དངོས་པོར་མ་གྲུབ་ལ་སེམས་སུ་གང་ལ་འདོགས།  དངོས་མེད་དེའི་རྗེས་གཅོད་པ་དང་།  གཞི་མེད་དེ་ལ་མཚན་དུ་འདོགས་པ་ནི།  དེ་དག་མ་རྟོགས་འཁྲུལ་པའི་བློ་ལ་འཁྲུལ་པའི་རྒྱུ་མེད་པར།  ནན་གྱིས་བཏགས་པ་མ་ཡིན་ནམ།  ལྔ་པ་གནས་ལུགས་སེམས་ཉིད་བསྟན་པ་ལ་གཉིས་ཏེ།  དང་པོ་སེམས་ཉིད་ཀུན་འབྱུང་གི་གཞི་རུ་བསྟན་པ་དང་།  གཞི་ཉིད་བརྗོད་དུ་མེད་པར་བསྟན་པའོ།  དེ་ལ་སེམས་ཉིད་བསྟན་པ་དང་།  ཀུན་འབྱུང་གི་གཞི་རུ་བསྟན་པའོ།  དང་པོ་སེམས་ཉིད་ལ་རྒྱུ་མེད་པའོ།  སེམས་ཉིད་རྐྱེན་མེད་པའོ།  སེམས་ཉིད་ནི་མཐའ་གང་ཡང་མ་ལྷུང་པའོ།  སེམས་ཉིད་ནི་མཐའ་གང་གིས་ཀྱང་མ་[53]རེག་པའོ།  སེམས་ཉིད་ནི་ཐ་སྙད་གང་གིས་ཀྱང་མ་བཏགས་པའོ།  ཅིའི་ཕྱིར་སྒྲ་ཐམས་ཅད་ལས་འདས་པའོ།  ཀུན་འབྱུང་གི་གཞི་རུ་བསྟན་པ་ནི།  འོན་ཀྱང་ཀུན་དུ་མི་གྲགས་སུ་ཀུན་གྱི་གཞི་མ་ཡིན།  ཀུན་དུ་མི་གདགས་སུ་ཀུན་གྱི་རྩ་བ་ཡིན།  ཀུན་དུ་མི་དབྱེ་རུ་ཀུན་གྱི་གནས་ས་ཡིན།  ཀུན་དུ་མི་གསལ་དུ་ཀུན་གྱི་ངོ་བོ་ཡིན།  བརྗོད་མེད་དུ་བསྟན་པ་ནི།  འོ་ན་ཡང་ཕྱོགས་གང་དུ་ཤར་ཡང་གང་དུ་གྲུབ་པ་མེད།  ཅི་ཡང་གསལ་ཡང་གང་དུ་གདགས་སུ་མེད།  ཀུན་དུ་འདུག་ཀྱང་གང་གིས་མཚོན་དུ་མེད།  དེས་ན་སེམས་ཉིད་རྟོགས་པ་ཤིན་ཏུ་དཀའ།  སངས་རྒྱས་བྱས་ནས་གང་ནས་ཀྱང་འབོད་དུ་མེད་པས།  དེས་ན་གཏིང་དཔག་དཔྱད་པ་དཀའ།  ཡང་དག་ཐིག་ལེ་ཉག་གཅིག་ལ།  མཐོང་ཐོས་རྟོགས་པ་བསམ་གྱིས་མི་ཁྱབ་ཀྱང་།  ཐོག་ཏུ་ཕེབས་པ་གཅིག་ཀྱང་མེད།  མཚོན་པའི་སྒྲ་ལ་ཀུན་ཀྱང་འབོད།  བཏགས་ནི་ཕྱོགས་མེད་ཀུན་གྱིས་བཏགས།  ཡིན་ནི་ཅིའི་ཡང་ངོ་བོ་མིན།  གསལ་ནི་ཕྱོགས་མེད་ཀུན་དུ་གསལ།  མཐོང་ནི་གང་གིས་མཐོང་བ་མེད།  དེས་ན་ཉམས་སུ་མྱོང་བ་དཀའ།  བྱར་མེད་མཐའ་ལས་འདས་པའི་སྟོང་ཐུན་རྫོགས་སོ།  བླ་མ་ཉམས་སུ་མྱོང་ཙམ་ན།  སངས་རྒྱས་ཉམས་སུ་མྱོང་བ་[54]ཡིན།  དེས་ན་རྗེའི་ཐུགས་ཟིན་དཀའ།  མཁས་ལ་ཐེ་ཚོམ་མི་ཟ་ན།  གདེང་པོ་ཁོང་དུ་ཆུད་པ་ཡིན།  བླ་མའི་བཅུད་རྣམས་ཐོན་ཙམ་ན།  ཐེ་ཚོམ་རྩད་ནས་ཆོད་པ་ཡིན།  རང་ཀ་སློབ་ལ་བརྩོན་ཙམ་ན།  གདམས་ངག་བཅུད་ནས་ལོན་པ་ཡིན།  བླ་མ་ཐུགས་རྗེ་ཆེ་བ་དང་།  བདག་རང་དམ་ཚིག་ཆེ་བ་དང་།  ལས་དང་ཐུགས་རྗེ་འཛོམས་པ་དང་།  སྔོན་ནས་སྦྱངས་པའི་འཕྲོ་ལགས་སམ།  འཕྲད་པར་དཀའ་བའི་བོན་དང་འཕྲད་གསུངས།  དེས་ཁོག་དབུབ་སྟོང་ཐུན་ཡིན་ཏེ།  ཁྱུང་ནམ་མཁའ་ལ་ལྡིང་བའི་བཤད་པ་ཚར།  ཀླད་ཀྱི་ཞྭ་དང་འདྲ་བའི་གདམས་པ་རྫོགས་སོ༎  ཡང་སྟོན་ཤེས་རབ་རྒྱལ་མཚན་གྱིས།  བླ་མ་ཀུན་འདུལ་གྱི་གསུང་ལས་ཐོབ་པའོ།  དེས་ཡ་ངལ་བདུན་པ་ལ།  མུ་ཏིག་ཤེལ་འཕྲེང་ལྟར་རིམ་པས་བརྒྱུད་ནས་བདག་ལའོ༎  
བལ་ཡུལ་༸ཁྲི་བརྟན་ནོར་བུ་རྩེའི་དཔེ་མཛོད་ཀྱི་གློག་ཀླད་ནང་དཔར་རྩ་བསྒྲིགས།  ༢༠༠༢  ༥  ༡
 



1


