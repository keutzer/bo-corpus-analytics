[61]སེམས་ཕྲན་རིག་པ་ཁུ་བྱུག་གི་ས་གཅོད་བཞུགས་པ་ལགས་སོ།།

    བྱང་ཆུབ་སེམས་རིག་པའི་ཁུ་བྱུག་གི་ས་བཅད་ལ། སྟོན་པ་གཤེན་ལྷ་འོད་དཀར་ཐམས་ཅད་མཁྱེན་པའི་ཡེ་ཤེས་དང་ལྡན་པ་དེས། ཐུགས་རྗེ་ཆེན་པོའི་བྱིན་གྱི་རླབས་ཀྱིས་བཤད་ནས། རིག་པ་ཐབས་ཀྱི་རྒྱུད་པའི་མདོ། བྱང་ཆུབ་སེམས་ཀྱི་བདེན་པ། དངོས་མྱེད་གསུང་གི་སྙིང་པོ། མན་ངག་དོན་གྱི་ཡང་བཅུད། ཐུགས་རྗེ་ཐབས་ཀྱི་རྫུ་འཕྲུལ། ཡི་གི་འཁོར་ལོ་ཚོགས་ཆེན། སེམས་ཅན་ཡོངས་ཀྱི་འདྲེན་སྟོན། ཡེ་གཤེན་གཙུག་ཕུད་ཀྱི་གསུང་དབྱངས། ཐེག་ཆེན་ལྷ་ཡི་སྤྲུལ་པ། བྱང་ཆུབ་སེམས་རིག་པ་ཁུ་བྱུག་འདི་ནི། ཐོས་པར་སྙན་ཞིང་གོ་བར་སླ་ཡང་། བཙལ་བར་རྐ་བས་ཕལ་དང་ཕལ་གྱི་ཐུན་མོང་མ་ཡིན་ཏེ། རིག་པ་ལྷའི་གསུང་འདི་ཤིན་ཏུ་ཐོས་པར་དཀོན། འདི་ཐོས་གུས་པར་མཉན་ནས། དེ་བཞིན་བྱས་འགྱུར་ན། ཅི་ལྟར་སྣང་སྲིད་སྟེང་འོག་ཕྱོགས་མཚམས་ནས། ཕྱི་ནང་སྒྲའི་རྣམ་པ་ཅིར་གྲགས་ཀྱང་། ཀུན་ཀྱང་རིག་པ་ལྷའི་གསུང་དུ་ཤེས། ཤིང་ལ་བྱ་ཆགས་མཁའ་ལ་འཕུར་བ་ལྟར། གཡང་ས་མྱེད་ཅིང་སུས་ཀྱང་རྗེས་མི་གཅད། ཞེས་འབྱུང་སྟེ། དཀྱུས་ཚིག་དང་པོའོ། །བྱང་ཆུབ་ཀྱི་སེམས་རིག་པའི་ཁུ་བྱུག་འདི་ལ། མཚན་གྱི་གདགས་ལུགས་རྣམ་པ་གཉིས་ཏེ། གང་ཞེ་ན། དཔེ་ལས་མཚན་དུ་གསོལ་བ་དང་། དོན་ལས་མཚན་དུ་བཏགས་པ་གཉིས་སོ། །དེ་ལ་དཔེ་ལས་མཚན་དུ་གསོལ་བ་ནི། བྱང་ཆུབ་ཀྱི་སེམས་རིག་པའི་ཁུ་བྱུག་ཅེས་བྱའོ། །དེ་ཅིའི་ཕྱིར་ཞེ་ན། དཔེར་ན་འདབ་ཆགས་ཀྱི་[62]རྒྱལ་པོ་རིག་པ་དང་ལྡན་པའི་ཁུ་བྱུག་གཅིག ལྷོ་ནས་བྱང་དུ་འཕུར་ནས་གཡུ་ལོ་འབར་བའི་སྡོང་པོ་ལ་ཆགས་ནས། སྐད་ལྷང་ལྷང་སྙན་པར་བསྒྲགས་པས། སེམས་ཅན་ཐམས་ཅད་སྤྲོ་ཞིང་དང་བ་སྐྱེ་བ་དང་འདྲ་སྟེ། ཁམས་གསུམ་འཁོར་བའི་སེམས་ཅན་ཕྱིན་ཅི་ལོག་ཏུ་ཁ་བལྟས་པ་རྣམས་ལ། གཡུང་དྲུང་གི་སེམས་ལས་རིག་པའི་གསུང་ཕྱུང་ནས་ལྷང་ལྷང་སྙན་དུ་བསྒྲགས་པས། སེམས་ཀྱི་སེམས་སྤྲོ་བ་སྐྱེ་ཞིང་ཡང་དག་པའི་དོན་རྟོགས་པར་འགྱུར་བའོ། །དོན་ལས་མཚན་དུ་བཏགས་པ་ནི། བྱང་ཆུབ་སེམས་དངོས་མྱེད་གསུང་གི་སྙིང་པོ་ཞེས་བྱའོ། །དེ་ཅིའི་ཕྱིར་ཞེ་ན། སེམས་ཀྱི་རང་བཞིན་ཉོན་མོངས་པ་ལྔ་ཡེ་ནས་བྱང་ནས། ཡེ་ཤེས་ཆེན་པོ་ལྔ་རྩེ་རུ་ཆིབ་པས། བྱང་ཆུབ་ཞེས་བྱ། སེམས་ཀྱི་གསུང་ལ་རྔོས་པོ་མྱེད་པའི་མན་ངག་བསྟན་ནས། གཡུང་དྲུང་གི་སྙིང་པོ་ལས་ངང་གིས་གནས་པར་སྟོན་པས་ནི། དངོས་མྱེད་གསུང་གི་སྙིང་པོ་ཞེས་བྱའོ། །མཚན་གྱི་གདགས་ལུགས་བསྟན་པའོ། །བྱང་ཆུབ་ཀྱི་སེམས་རིག་པའི་ཁུ་བྱུག་འདི་ལ། འགོ་མཇུག་ཏུ་མ་འདྲེས་པའི་ཡན་ལག་དགུ་ཡིས་སྟོན་ཏེ། དེ་གང་ཞེ་ན། དང་པོ་སྟོན་པ་གཤེན་ལྷ་འོད་དཀར་ལ་ཕྱག་བཙལ་ནས་སེམས་ཅན་ཐམས་ཅད་སྟོན་པའི་ཐུགས་རྗེ་སྐྱབས་འོག་ཏུ་གཞུགས་པར་བསྟན་པ་དང་གཅིག ཡན་ལག་གཉིས་པ་དང་རེ་སྤྲོ་བ་ཉི་ཤུ་རྩ་གཅིག་གིས་དཔེ་ཡི་དོན་བཙལ་ནས། སེམས་ཀྱིས་སེམས་སྤྲོ་བ་སྐྱེ་བའི་ཁྱད་པར་དང་། སྟོན་པའི་དྲིན་གྱིས་འཁོར་སྐྱབས་འོག་དུ་ཆུད་པར་བསྟན་པ་དང་གཉིས། ཡན་ལག་གསུམ་པ་དཔེ་དོན་རྟགས་དང་གསུམ་གྱི་ཁུ་བྱུག་ཉི་ཤུ་རྩ་བདུན་གྱིས་དོན་དམ་པའི་བྱང་ཆུབ་སེམས་བཙལ་བ་དང་གསུམ། ཡན་ལག་བཞི་པ་དབང་གི་བྱེའུ་འཕར་མ་མཆུ་རིང་ཞེས་བྱ་བ་དབང་བྱེའུ་ཁུག་རྟ་ལ་སྤྲུལ་པའི་ཁུ་བྱུག་ཞོན་ནས་ལྷོ་བྱང་གར་འཕུར་ཀྱང་ཉམ་ང་མེད་པས་རྟ་གསུམ་[63]འཕར་མར་སྤོས་ཏེ། ས་གསུམ་ལ་ཉམ་ང་མེད་པར་ལྡིང་བར་བསྟན་པ་དང་བཞི། ཡན་ལག་ལྔ་པ་མཁའ་ལ་བྱ་འཕུར་བྱ་ལམ་རྗེས་མྱེད་ཀྱི་དོན་གྱིས་རྣམ་པར་རྟོག་པ་ཐམས་ཅད་ཐག་གཅད་པར་བསྟན་པ་དང་ལྔ། ཡན་ལག་དྲུག་པ་ཐིག་འདེབས་ཀྱི་ཁུ་བྱུག་དགུ་ཡིས་རྒྱུ་འབྲས་མི་བསླུ་བའི་ངེས་དོན་བསྟན་པ་དང་དྲུག ཡན་ལག་བདུན་པ་སྐྱེ་འགག་མེད་པའི་ཁུ་བྱུག་དགུ་ཡིས་བྱང་ཆུབ་ཀྱི་སེམས་སྐྱེ་བ་མེད་པ་གདོད་ནས་དག་པས། ཡེ་ནས་མཚོན་པ་མྱ་ངན་ལས་འདས་པར་བསྟན་པ་དང་བདུན། ཡན་ལག་བརྒྱད་པ་མི་དམིགས་པའི་ཁུ་བྱུག་དགུ་ཡིས་མཚན་མ་མེད་པའི་ཐིག་ལེ་ལས་དངོས་པོ་མྱེད་པའི་བྱ་བབས་པར་བསྟན་པ་དང་བརྒྱད། ཡན་ལག་དགུ་པ་མི་འགྱུར་བའི་ཐིག་ལེ་གཅིག་ལ་མ་བཅོས་པའི་ཁུ་བྱུག་གསུམ་འུབ་ཆིབ་པར་བསྟན་པ་དང་དགུའོ། །རྩ་བའི་ས་བཅད་དོན་སྟོན་པས་གསུངས་སྟེ། བྱང་ཆུབ་སེམས་རིག་པའི་ཁུ་བྱུག་གི་ས་གཅོད་རྫོགས་སོ།། །།
