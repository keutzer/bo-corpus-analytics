[64]རིག་པ་ཁུ་བྱུག་གི་གཞུང་བཞུགས་པའི་དབུ་ལགས་སོ།།

    སྟོན་པ་གཤེན་ལྷ་འོད་དཀར་ཐམས་ཅད་མཁྱེན་པའི་ཡེ་ཤེས་དང་ལྡན་པ་ལ་ཕྱག་འཚལ་ལོ། །སྟོན་པ་ཐུགས་རྗེ་ཆེར་ལྡན་བས། གསུང་ལས་སྤྲུལ་པའི་ཁུ་བྱུག་ནི། ཡུམ་ལ་ཆགས་ནས་དངོས་པོར་བྱུང་། དངོས་པོ་ཉིད་ལས་རྔོས་པོ་མྱེད། ཀུན་བཟང་ཐུགས་རྗེའི་སྐྱབས་འོག་ཏུ། དབྱིངས་ཀྱི་ཐིག་ལེ་གཅིག་ལ་ཐིམ། རིག་པ་ལྷའི་གསུང་དབྱངས་འདི། ཐབས་ཀྱིས་སྙན་ཁུངས་བརྒྱུད་པ་ཡིན། མི་གསང་གསང་བའི་གསང་མཆོག་འདི། བརྒྱ་ལམ་ན་ནི་ལན་འགའ་རུ། ཐོས་པ་དཀའ་ཡང་གོ་བར་སླ། ཁུ་བྱུག་གསུང་སྙན་སྒྲོགས་ཙམ་ན། སེམས་ཅན་ཀུན་ཀྱང་དང་རེ་སྤྲོ། ཚངས་པ་ལྷའི་གསུང་བྱུང་ན། ལྷ་བྲན་ཀུན་ཀྱང་དང་རེ་སྤྲོ། སྐྱིན་འདང་གནམ་ལ་འབབ་ཙམ་ན། ཐང་སྲས་རྨ་བོ་དང་རེ་སྤྲོ། རྨ་
འདང་ས་ལས་གཡོས་ཙམ་ན། ཞོགས་ཀར་བུ་མོ་དང་རེ་སྤྲོ། ཁྲི་གདུགས་གནམ་ལས་ཤར་ཙམ་ན། སྣང་སྲིད་སྐྱེ་འགྲོ་དང་རེ་སྤྲོ། མཁའ་ལ་འབྲུག་ཆེན་སྒྲོག་ཙམ་ཙམ་ན། དབྱིངས་ན་ཉལ་བ་དང་རེ་སྤྲོ། གཡུ་བུན་གངས་ལ་འཁོར་ཙམ་ན། མདའ་ཡི་ཞིང་པ་དང་རེ་སྤྲོ། སྲིད་པའི་མ་དང་མཇལ་ཙམ་ན། ཆུང་གཞོན་ཀུན་ཀྱང་དང་རེ་སྤྲོ། བརྒྱ་བྱིན་གླང་ཆེན་སྟོད་ཙམ་ན། འཁོར་གྱི་ཉེ་དབང་དང་རེ་སྤྲོ། དཔྱང་བུ་སྲུབ་མྱེད་ཐོབ་ཙམ་ན། ལྷ་བྲན་གཅེར་བུ་དང་རེ་སྤྲོ། སྲིད་པའི་ཆུ་མིག་རྡོལ་ཙམ་ན། ཀླུ་སྲས་གཞོན་ནུ་དང་རེ་སྤྲོ། བདུད་རྩི་འོ་མའི་མཚོ་རྡོལ་ན། ངང་པའི་རྒྱལ་པོདང་རེ་སྤྲོ། རྩི་ཏོག་བྱུང་ལྡེམ་འཁྲུངས་ཙམ་ན། སྤྲིན་གྱི་ཤུགས་ཅན་དང་རེ་སྤྲོ། ཁྱུང་ཆེན་ནམ་འཕང་ལྡིང་ཙམ་ན། བྱ་བྲན་[65] འཕུར་སློབ་དང་རེ་སྤྲོ། ཡིད་བཞིན་ནོར་བུ་ཐོབ་ཙམ་ན། འདོད་པ་དགུ་འགྱུར་དང་རེ་སྤྲོ། ལྷའི་ཁང་བཟང་འབུབ་ཙམ་ན། ལྷ་བུ་གནས་ཚོལ་དང་རེ་སྤྲོ། གསེར་ལ་གཡུ་སྤྲས་རྒྱན་བཀོད་ན། ལྷའི་བུ་མོ་དང་རེ་སྤྲོ། ཨུ་དུ་འབར་བ་འཁྲུངས་ཙམ་ན། ཡིད་མཛེས་བུ་མོ་དང་རེ་སྤྲོ། རིན་ཆེན་གླིང་ལ་ཕྱིན་ཙམ་ན། ཟོང་ཡོད་ཚོང་པ་དང་རེ་སྤྲོ། སྦྲང་ཆར་ཟིལ་བུ་འབབ་ཙམ་ན། སྲོག་ཆགས་ལྟམ་བུ་དང་རེ་སྤྲོ། སྟོན་པས་བོན་གྱི་ཆར་ཕབ་ན། འཁོར་གྱི་གཤེན་ཕྲན་དང་རེ་སྤྲོ། ཡེ་ཤེས་ཉི་ཟླའི་འོད་བྱུང་པ། ཡེ་ཤེས་སྤྱན་གྱི་རང་བཞིན་སྟེ། དཔེའི་ཁུ་བྱུག་ནམ་མཁར་གསལ། ཉི་ཟླ་མི་སྣང་ཅིར་མི་དམིགས། ཡེ་ཤེས་སྤྱན་ནི་མ་བཅོས་པ། དོན་གྱི་ཁུ་བྱུག་བོན་ཉིད་གསལ། དམིག་གི་རྣམ་ཤེས་ཉི་ཟླ་དང་། སྤྱན་དྲུག་ཀུན་གྱི་རྟགས་ཅན་ཏེ། རྟགས་ཀྱི་ཁུ་བྱུག་སེམས་ཉིད་གསལ། བར་སྣང་མཁའ་ལ་སྒྲ་སྒྲོགས་པ། ཡེ་ཤེས་སྙན་ཀྱི་རང་བཞིན་ཏེ། དཔེའི་ཁུ་བྱུག་ནམ་མཁར་ཐོས། མཁའ་ལ་སྒྲ་སྒྲོགས་ཇིར་མི་དམིགས། ཡེ་ཤེས་སྙན་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་ཐོས། རྣ་བའི་རྣམ་ཤེས་མཁའ་གསང་དང་། ཡེ་ཤེས་སྙན་གྱི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་ཐོས། རྒྱུན་མེད་སེར་བུ་ངད་ལྡན་པ། ཡེ་ཤེས་ཤངས་ཀྱི་རང་བཞིན་སྟེ། དཔེའི་ཁུ་བྱུག་ནམ་མཁར་ཚོར། ཀུན་སྣོམ་ཀློང་ནི་ཇིར་མི་དམིགས། ཡེ་ཤེས་ཤངས་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་ཚོར། སྣའི་རྣམ་ཤེས་ཀུན་སྣོམ་ཀློང་། ཡེ་ཤེས་ཤངས་ཀྱི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་ཚོར། བར་སྣང་མཁའ་ལ་ཀློག་འགྱུ་བ། ཡེ་ཤེས་ལྗགས་ཀྱི་རང་བཞིན་སྟེ། དཔེའི་ཁུ་བྱུག་ནམ་མཁར་མྱོང་། མཁའ་ལ་ཀློག་འགྱུ་ཇིར་མི་དམིགས། ཡེ་ཤེས་ལྗགས་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་མྱོང་། ལྕེའི་རྣམ་ཤེས་ཀློག་འགྱུ་དང་། ཡེ་ཤེས་ལྗགས་ཀྱི་རྟགས་ཅན་སྟེ། [66] རྟགས་ཀྱི་ཁུ་བྱུག་སེམས་ཉིད་མྱོང་། སྣང་སྲིད་འཇིག་རྟེན་དཔེ་བཞག་པ། ཡེ་ཤེས་སྐུའི་རང་བཞིན་སྟེ། དཔེའི་ཁུ་བྱུག་ནམ་མཁར་སྟོན། འཇིག་རྟེན་དཔེ་ནི་ཇིར་མི་དམིགས། ཡེ་ཤེས་སྐུ་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་སྟོན། ལུས་ཀྱི་རྣམ་ཤེས་འཇིག་རྟེན་དཔེ། ཡེ་ཤེས་སྐུའི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་སྟོན། ནམ་མཁའི་མཚན་ཉིད་སྤྲུལ་པ་ཆེ། ཡེ་ཤེས་ཉིད་ཀྱི་རང་བཞིན་སྟེ། དཔེའི་ཁུ་བྱུག་ནམ་མཁར་རྒྱུ། ནམ་མཁའི་མཚན་ཉིད་ཇིར་མི་དམིགས། ཡེ་ཤེས་ཡིད་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་རྒྱུ། ཡིད་ཀྱི་རྣམ་ཤེས་སྤྲུལ་པ་ཆེ། ཡེ་ཤེས་སྤྲུལ་པའི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་རྒྱུ། མུན་དང་སྣང་ནི་གཉིས་མཐར་འབྱུང་། ཕྱིན་ཅི་ལོག་སྟེ་ཉོན་མོངས་རྒྱུ། དཔེའི་ཁུ་བྱུག་རྒྱུ་བ་ལ། མུན་པའི་ཚོགས་ཀྱིས་སྒྲིབ་པར་བྱེད། མུན་སྣང་གཉིས་ཀྱང་ཇིར་མི་དམིགས། ཡེ་ཤེས་གཉིས་མཐར་མ་བཅོས་ངང་། དོན་གྱི་ཁུ་བྱུག་བོན་ཉིད་ནི། གཉིས་མཐར་མི་འབྱུང་གཅིག་གི་ངང་། ཁྱབ་བདལ་ནམ་མཁའི་ངང་ཉིད་ཆེ། ཡེ་ཤེས་ཀུན་གཞི་རང་བཞིན་སྟེ། དཔེའི་ཁུ་བྱུག་ནམ་མཁའི་ངང་། ཁྱབ་བདལ་
ངང་ཉིད་ཅིར་མི་དམིགས། ཡེ་ཤེས་ཀུན་གཞི་མ་བཅོས་ངང་། དོན་གྱི་ཁུ་བྱུག་བོན་ཉིད་ཁྱབ། ཀུན་གཞི་རྣམ་ཤེས་ནམ་མཁའི་དཔེ། ཡེ་ཤེས་སེམས་ཀྱི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་ཁྱབ། ནམ་མཁའི་དབྱིངས་ནས་ཁུ་བྱུག་སྒྲོགས། སྙིང་པོ་ཡེ་ཤེས་ཨ་ལ་ཐིམ། བོན་ཉིད་དབྱིངས་ནས་ཁུ་བྱུག་སྒྲོགས། སྙིང་པོ་ཡེ་ཤེས་ངང་ལ་ཐིམ། སེམས་ཉིད་དབྱིངས་ནས་ཁུ་བྱུག་སྒྲོགས། སྙིང་པོ་ཡེ་ཤེས་འོད་ལ་ཐིམ། དངོས་མེད་གསུང་གི་སྙིང་པོའི་རྟེན། དབང་བྱེའུ་འཕར་མ་མཆུ་རིང་ནི། མཚལ་ཀར་བྲག་ལ་གནས་བཅས་ཤིང་། བྱ་རྒྱལ་ཁུག་སྲས་རྟ་རུ་བྱེད། སྤྲུལ་པའི་ཁུ་བྱུག་རྟ་ཞོན་ནས། ཕྱོགས་བཅུ་[67]འཇིག་རྟེན་མཐའ་དག་ཏུ། ཉམ་ང་མྱེད་པའི་ས་ཕྱོགས་གཅོད། རྟ་གསུམ་འཕར་མར་སྤོས་ནས་ཀྱང་། ས་གསུམ་དག་ལ་འཕྱོ་ཞིང་གནས། ཤིང་ལ་བྱ་ཆགས་མཁའ་ལ་བྱ་འཕུར་ལྟར། གཡང་ས་མེད་ཅིང་སུས་ཀྱང་རྗེས་མི་གཅད། མ་བཅོས་བདེ་ཆེན་བོན་ཉིད་རྟོགས་ཙམ་ན། སེམས་ཀྱི་རང་བཞིན་ཡེ་ནས་ནམ་མཁའ་འདྲ། ནམ་མཁའ་བྱའི་ལམ་སྟེ་བྱ་ལམ་རྗེས་མི་ཆོད། མི་རྟོག་བརྟག་ཏུ་མེད་སྟེ་རྟོག་པའི་སྤྱོད་ཡུལ་མེན། དམིགས་མེད་མཁའ་ལ་གཞའ་ཚོན་བྲིས་པ་ནི། ཕྱོགས་བཅུ་ཀུན་ནས་བདག་ཀྱང་དངོས་པོར་མི་འབྱུང་ངེས། དངོས་པོ་མེད་ལས་དངོས་པོ་འབྱུང་རྟོགས་པ། དེ་ནི་རྟོག་པའི་དབང་གིས་ཕྱིན་ཅི་ལོག རྟོགས་པའི་རང་བཞིན་བརྟགས་ཤིང་ཕྱི་ཕྱིར་མང་། བག་ཆགས་མཐུ་རྟས་བརྟགས་པ་བཞིན་དུ་སྣང་། སྣང་པའི་འཁྲུལ་པའི་ངོ་གང་འདི་ལ་ལྟ། བལྟས་པས་སེམས་ཉིད་བདེན་པའི་དོན་ལ་འགྲིབ། བག་ཆགས་མཚན་མར་མི་འབྱུང་རིག་པ་ལྷའི་གསུང་། རྔོས་མེད་གསུང་གི་སྙིང་པོ་འདི་ཐོས་ན། ཀུན་ཀྱང་མཉམ་པ་ཉིད་ཀྱི་དོན་དུ་གསལ། འགྱུར་མེད་དབྱིངས་ཀྱི་ཐིག་ལེ་གཅིག་ལ་ཐིམ། མ་བཅོས་བཅོས་པ་མེད་སྟེ་རང་བཞིན་ཡེ་སངས་རྒྱས། གཤེན་གྱི་སྤྲུལ་པ་བྱ་རྒྱལ་ཁུ་བྱུག་འདི། ལྷོ་ནས་བྱང་དུ་འཕུར་ཏེ་ཐིག་བཏབ་པ། ལྷ་རི་སྤོ་མཐོན་ཤེལ་གྱི་རྡོ་རིང་ཁར། དབྱར་ཟླ་འབྲིང་པོ་ཚེས་ནི་བཅུ་དྲུག་ལ། གདུགས་དྲོས་སྐད་ནི་ལྷང་ལྷང་ཐེབས་གསུམ་སྒྲོགས། སྤྲོ་བ་སྐྱེ་བས་ཀུན་ཀྱང་ཚངས་ཚངས་ཟེར། བྱང་ནས་ལྷོ་རུ་འཕུར་ཏེ་ཐིག་བཏབ་པ། ལྷར་རི་ལ་སོང་མོན་གྲེ་ཤིང་ཅིག་ཁར། སྟོན་ཟླ་འབྲིང་པོའི་ཚེས་ནི་གསུམ་ཤར་ན། ནམ་ལངས་ཁུག་ཀུག་སྐད་སྙན་ཐང་གསུམ་སྒྲོགས། སྤྲོ་བ་སྐྱེས་ཏེ་ཀུན་ཀྱང་ཐིས་ཐིས་ཟེར། དུས་ཚོད་འཛིན་པའི་ཕྱིར་ཡང་ཁུ་བྱུག་སྟེ། དུས་ལ་མི་ནོར་ཐིག་འདེབས་རིག་པ་ཆེ། ཤི་ཀ་གཅོད་པའི་ཕྱིར་ཡང་ཁུ་བྱུག་སྟེ། ཤི་སོས་སྐད་[68]སྒྲོགས་ཐིག་འདེབས་རིག་པ་ཆེ། འདི་འཛི་སྤངས་བའི་ཕྱིར་ཡང་ཁུ་བྱུག་སྟེ། ཆགས་པ་མེད་པའི་ཐིག་འདེབས་རིག་པ་ཆེ། རྗེ་ས་ཟིན་པའི་ཕྱིར་ཡང་ཁུ་བྱུག་སྟེ། ཀུན་ཀྱང་འབྱོར་བའི་ཐིག་གདབ་རིག་པ་ཆེ། གཟི་བརྗིད་ཆེ་བའི་ཕྱིར་ཡང་ཁུ་བྱུག་སྟེ། ཟིལ་གྱིས་གནོན་པའི་ཐིག་འདེབས་རིག་པ་ཆེ། སྲོག་ལ་འཛེམ་པའི་ཕྱིར་ཡང་ཁུ་བྱུག་སྟེ། གསོད་ལ་མི་དགའ་ཐིག་འདེབས་རིག་པ་ཆེ། སྐྱོ་བ་མེད་པའི་ཕྱིར་ཡང་ཁུ་བྱུག་སྟེ། ངང་རིང་དགའ་བདེ་ཐིག་འདེབས་རིག་པ་ཆེ། བསམ་པ་དག་པའི་ཕྱིར་ཡང་ཁུ་བྱག་སྟེ། བག་ཆག་མི་རྒྱུ་ཐིག་འདེབས་རིག་པ་ཆེ། རྒྱུ་འབྲས་མི་སླུ་རིག་པའི་ཁུ་བྱུག་ནི། མི་གཡོ་བོན་གྱི་དབྱིངས་སུ་གནས་བཅས་ནས། མ་བཅོས་ཐིག་ལེ་གཅིག་གི་ངང་ལ་བཞུགས། མཁའ་ལས་སྤྲུལ་ཏེ་གཤེགས་པའི་ཁུ་བྱུག་ནི། མི་སྐྱེ་མི་འགག་ནམ་མཁའི་རང་བཞིན་ཅན། དོན་དམ་དམིགས་མེད་མཚོན་པ་མྱ་ངན་འདས། སྤྲུལ་པའི་ཁུ་བྱུག་རྣམ་ཤེས་ཐུགས་ཉིད་ནི། ལོངས་སྤྱོད་རྫོགས་པའི་སྐུ་ལ་གསལ་བའི་ཡེ་ཤེས་ལྟ། གསལ་ལ་རང་བཞིན་མེད་དེ་མཚོན་པ་མྱ་ངན་འདས། སྤྲུལ་པའི་ཁུ་བྱུག་འདུ་བྱེད་གསུང་དུ་འགྱུར། ཅིར་ཡང་སྤྲུལ་ཏེ་ཡེ་ཤེས་སོ་སོར་རྟོགས། གཉིས་མཐའ་རྔོས་མེད་མཚོན་པ་མྱ་ངན་འདས། སྤྲུལ་པའི་ཁུ་བྱུག་འདུ་ཤེས་འཕྲིན་ལས་སྟོབས། མངོན་པར་བྱང་ཆུབ་ཡེ་ཤེས་ནན་ཏན་སྐྱེད། མཐར་ཕྱིན་ལྷུན་གྲུབ་མཚོན་པ་མྱ་ངན་འདས། སྤྲུལ་པའི་ཁུ་བྱུག་ཚོར་བའི་ཡོན་ཏན་འབྱུང་། མི་འགྱུར་སྐུ་ལ་མཉམ་པའི་ཡེ་ཤེས་ལྟ། མི་མཉམ་མཉམ་སྟེ་མཚོན་པ་མྱ་ངན་འདས། སྤྲུལ་པའི་ཁུ་བྱུག་དཔེ་ནི་ནམ་མཁའ་བཞགས། ནམ་མཁའི་ངང་ནི་མི་སྐྱེ་མི་འགག་པས། སྣང་སྲིད་ཀུན་ཀྱང་མཚོན་པ་མྱ་ངན་འདས། སྤྲུལ་པའི་ཁུ་བྱུག་དོན་ནི་བོན་ཉིད་སྟེ། བོན་ཉིད་བདེ་ཆེན་མི་སྐྱེ་མི་འགག་པས། དེ་བཞིན་བོན་ཅན་མཚོན་པ་མྱ་ངན་འདས། སྤྲུལ་པའི་ཁུ་[69]བྱུག་རྟགས་ནི་སེམས་ཉིད་སྟེ། སེམས་ཀྱི་རང་བཞིན་མི་སྐྱེ་མི་འགག་པས། དེ་བཞིན་སེམས་ཅན་མཚོན་པ་མྱ་ངན་འདས། སྐྱེ་མེད་ཁུ་བྱུག་འགག་མེད་དབྱིངས་ན་ཕྱོ། སྐྱེ་མཐའ་འཆི་མཐའ་རང་བཞིན་ཡེ་སངས་རྒྱས། སྤྲུལ་པའི་ཁུ་བྱུག་མི་དམིགས་ཅིར་མི་སྒྲོགས། མི་འགག་མཚན་མ་མེད་པའི་ཐིག་ལེ་ལ། མ་སྐྱེས་དངོས་པོ་མེད་པའི་ཁུ་བྱུག་བབས། ངང་ལ་ངང་གིས་གནས་ཏེ་དམིགས་པ་མེད། བྱ་འཕུར་ཤིང་གི་སྐྲས་ལ་མི་འཛེགས་ལྟར། ཐེག་པའི་སྐྲས་ལ་འཛེགས་པར་ཡོང་མི་དམིགས། ཕྱྭ་གཤེན་མོ་ལ་སྒྲོགས་པའི་ཁུ་བྱུག་ཀྱང་། གཏོ་དཔྱད་མཚན་མ་མེད་སྟེ་ཇིར་མི་དམིགས། སྣང་གཤེན་གྱེར་ལ་སྒྲོགས་པའི་ཁུ་བྱུག་ཀྱང་། གྱེར་སྒོ་མཚན་མ་མེད་སྟེ་ཇིར་མི་དམིགས། འཕྲུལ་གཤེན་མཐུ་དབང་སྒྲོགས་པའི་ཁུ་བྱུག་ཀྱང་། སྒྱུ་འཕྲུལ་མཚན་མ་མེད་སྟེ་ཇིར་མི་དམིགས། སྲིད་གཤེན་འདུར་ལ་སྒྲོགས་པའི་ཁུ་བྱུག་ཀྱང་། ཤི་འདུར་མཚན་མ་མེད་སྟེ་
ཇིར་མི་དམིགས། ཚངས་པ་དགེ་བ་སྒྲོགས་པའི་ཁུ་བྱུག་ཀྱང་། དགེ་སྡིག་མཚན་མ་མེད་སྟེ་ཇིར་དམིགས། དྲང་སྲོང་འདུལ་ཁྲིམས་སྒྲོགས་པའི་ཁུ་བྱུག་ཀྱང་། དཀའ་སླའི་མཚན་མ་མེད་སྟེ་ཇི་མི་དམིགས། ཨ་དཀར་སྒྲུབ་པར་སྒྲོགས་པའི་ཁུ་བྱུག་ཀྱང་། ལྷ་གསས་མཚན་མ་མེད་སྟེ་ཇིར་མི་དམིགས། ཡེ་གཤེན་ཏིང་འཛིན་སྒྲོགས་པའི་ཁུ་བྱུག་ཀྱང་། སྐུ་གསུང་མཚན་མ་མེད་སྟེ་ཇིར་མི་དམིགས། ཁྱད་པར་སེམས་ཉིད་སྒྲོགས་པའི་ཁུ་བྱུག་ཀྱང་། སེམས་ལ་མཚན་མ་མེད་སྟེ་ཇིར་མི་དམིགས། མ་སྐྱེས་མི་སྐྱེ་སྐྱེ་བའི་མཚན་མ་མེད། མ་འོངས་མི་འགྲོ་མཚན་མ་ཇིར་མི་འབྱུང་། ཐིག་ལེ་གཅིག་ལ་མཚན་མ་མེད་པར་གནས། མི་འགྱུར་དབྱིངས་ཀྱི་ཐིག་ལེ་ཉག་གཅིག་མ། མ་བཅོས་སྐུ་ཡི་ཁུ་བྱུག་ཇིར་ཡང་གསལ། གསལ་བ་ཉིད་ལ་སྣང་བའི་རང་བཞིན་མེད། མི་འགྱུར་སྤྲོས་མེད་ཐིག་ལེ་ཉག་[70]གཅིག་ལ། དངོས་མེད་གསུང་གི་ཁུ་བྱུག་ཅིར་ཡང་སྒྲོགས། བསྒྲགས་པ་ཉིད་ལ་ཚིག་གི་ཐ་སྙད་མེད། གཉིས་མེད་མི་འགྱུར་ཐིག་ལེ་ཉག་གཅིག་ལ། མ་བཅོས་ཐུགས་ཀྱི་ཁུ་བྱུག་ཅིར་ཡང་མཉམ། མཉམ་པ་ཉིད་ལ་མི་མཉམ་ཡེ་ནས་མེད། གསུམ་མཐའ་གཅིག་ཏུ་ཁྱབ་བདལ་འུབ་ཆིབ་པའོ། །བྱང་ཆུབ་ཀྱི་སེམས་རིག་པའི་ཁུ་བྱུག་གི་དཔེ་དཀྱུས། རྫོགས་སྷོ།། །།
    ཐོས་པར་དཀོན་གྱིས་སྣོད་ངན་ཀུན་ལ་གསོངས། གོ་བར་སླ་ཡིས་དད་ཆེ་ཀུན་ལ་ཤོད། མ་བཤད་དཔེ་ཚོང་མི་བྱ་དམ་ཚིག་ཡིད་ལ་ཟུང་། སྲི་ཞུ་གུས་པའི་ཚུལ་ནི་རང་རང་གིས་བསྟོད། རྒྱས་འབྲིང་གཏང་བཞག་བློ་དང་སྦྱར་ཏེ་བཤད། བསྒོམས་ན་འབྲས་བུ་ཐོབ་པར་ངེས་པ་ཡིན། སྒོམ་ཆེན་གཤེན་སྒུར་གྱི་གཏེར་ལུགས་སོ། །དེ་ནས་ལྷ་རྗེ་ཞུའི་ལུགས་སོ།། །།
