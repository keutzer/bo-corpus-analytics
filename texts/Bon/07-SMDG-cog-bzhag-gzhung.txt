[129]ཅོག་བཞག་གི་གཞུང་བཞུགས་སོ།།

    སྟོན་པ་ཀུན་ཏུ་བཟང་པོ་གཤེན་ལྷ་འོད་དཀར་ལོ་ཕྱག་འཚལ་ལོ། །སྟོན་པ་ཚད་མྱེད་བཞིར་ལྡན་པས། གསུམ་གསུམ་དགུ་རུ་ཕྱེ་སྟེ་བསྟན། ཤེས་དོན་རྣམ་པ་གསུམ་པོ་ནི། ཤེས་ལྡན་དག་ལ་བཟོ་གཏད་འདྲ། བརྟགས་སྟངས་རྣམ་པ་གསུམ་པོ་ནི། སོ་པ་ལ་ཀར་བཞག་པ་འདྲ། བལྟ་སྟངས་རྣམ་པ་གསུམ་པོ་ནི། ན་ཆུང་མེ་ལོང་ལྟ་བ་འདྲ། བསྡུ་ཐབས་རྣམ་པ་གསུམ་པོ་ནི། གསེར་ཕྱེ་ལུས་སུ་བཞུ་བ་འདྲ། བསྙེན་ཐབས་རྣམ་པ་གསུམ་པོ་ནི། འབུབ་དབྱེལ་ཚེམས་ཀྱིས་བསྡམས་པ་འདྲ། དཔག་སྟངས་རྣམ་པ་གསུམ་པོ་ནི། སེང་ཆེན་གངས་ལ་མཆོངས་པ་འདྲ། བསྒྲུབ་ཐབས་རྣམ་པ་གསུམ་པོ་ནི། ཁྱུང་ཆེན་ནམ་འཕང་གཅོད་པ་འདྲ། གསལ་བ་རྣམ་པ་གསུམ་པོ་ནི། བར་སྣང་མཁའ་ལ་ཉི་ཤར་འདྲ། དམྱིགས་མེད་རྣམ་པ་གསུམ་པོ་ནི། མཁའ་ལ་གཞའ་ཚོན་བྲིས་པ་འདྲ། ཅོག་བཞག་མའི་དགུ་སྐོར་བསྟན་པའོ། །རྟག་ཆད་གཉིས་ཀྱི་མཐའ་བསལ་ལ། ཡོད་པ་ཀྱང་ནི་མི་ལྟ་སྟེ། སྟོང་པར་ཀྱང་ནི་མི་སྨོན་ནོ། །རྟག་པར་ཀྱང་ནི་མི་གཟུང་ལ། མྱེད་པར་ཀྱང་ནི་མི་གཅོད་དེ། མན་ངག་སེམས་ཀྱི་ཅོག་བཞག་ལ། བསྒོམ་དུ་ཅི་ཡང་མྱེད་པས་ཏེ། ཡེངས་སུ་མེད་པའི་མན་ངག་སྟོན། ངང་ལ་ངང་གིས་གནས་པ་ལས། རིག་པའི་རྒྱུན་ནི་གསལ་བར་གདབ། འདི་ལ་ཅོག་གིས་བཞག་པར་བྱའོ། །ཁ་ཐམ། ཅོག་བཞག་མའི་དཔེ་རྐྱུས་རྫོགས་སོ།། །།
