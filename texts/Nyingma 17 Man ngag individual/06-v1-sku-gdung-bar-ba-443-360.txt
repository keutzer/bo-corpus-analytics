༄༅། །དཔལ་ནམ་མཁའ་མེད་པའི་སྐུ་གདུང་འབར་བ་ཆེན་པོའི་རྒྱུད་ཅེས་བྱ་བ།རྒྱ་གར་སྐད་དུ། {འདི་ལ་ལེའུ་གསུམ་གྱི་དོན་མཚན་ཀླད་དུ་སྨོས་པ། }བྱ་ག་ག་ན་ཤ་རཱི་ར་ཛཱ་ལ་མ་ཧཱ་ཏན་ནཱ་མ། བོད་སྐད་དུ། དཔལ་ནམ་མཁའ་{མཚན་སྦྱོར་}མེད་པའི་སྐུ་གདུང་འབར་བ་ཆེན་པོའི་རྒྱུད་ཅེས་བྱ་བ། བཅོམ་ལྡན་འདས་འབྱུང་བ་རྣམས་རང་སར་དག་པ་ཆེན་པོ་ལ་ཕྱག་འཚལ་ལོ། །འདི་སྐད་བདག་གིས་(ཐུན་མོང་མ་ཡིན་པའི་གླེང་གཞི་}བསྟན་པའི་དུས་གཅིག་ན། །བཅོམ་ལྡན་འདས་དེ་བཞིན་གཤེགས་པའི་གདུང་། {བསྟན་པ་)སངས་རྒྱས་ཀུན་གྱི་ཡེ་ཤེས་ཀྱི། །མི་གནས་སྟོང་པ་{གནས་}ཆེན་པོ་ཡིས། །གནས་ནི་བསམ་པ་ཉིད་མེད་ན། །རང་གི་{འཁོར་}རིག་པའི་ཡེ་ཤེས་གདུང་། །མི་འབྱེད་སྣང་བའི་ཆོས་(སྟོན་པ་}གདུང་དུ། །ངས་ནི་ཐོག་མའི་དུས་(དུས་ཕུན་སུམ་}སུ་ཡང་། །འདི་ཉིད་དུ་ནི་འོང་བ་ཡིན། །ཆོས་ཀུན་གདུང་གི་རང་བཞིན་ལ། །འདི་ལྟར་གཏན་ལ་ཕབ་པའོ། །འདི་ནི་ངས་བསྟན་པ་ཡིས་སྟོན། །ངས་ནི་ཕྱིས་ཀྱང་སྟོན་པའོ། །འདི་སྐད་བདག་གིས་ཐོས་པའི་{ཐུན་མོང་གི་གླེང་གཞི་)དུས་གཅིག་ན། མི་རྟོག་{གནས་}རང་སྣང་ཆོས་འབྱུང་གཞལ་ཡས་ན། །(སྟོན་པ་མི་འགྱུར་ཐུགས་རྗེ་ཆེན་པོའི་སྐུར་ཤར་བ། །རྡོ་རྗེ་འཆང་ཆེན་བཅོམ་ལྡན་གདུལ་{འཁོར་》བྱ་དྲུག །རིགས་དྲུག་སྐྱེ་གནས་དག་པར་བྱ་བའི་ཕྱིར། །སངས་རྒྱས་རྣམས་དང་བྱང་ཆུབ་སེམས་དཔའ་དང་། །ལྷ་དང་མི་སོགས་སྐལ་དང་ལྡན་པ་དང་། །གདུལ་བྱའི་འཁོར་ནི་བསམ་གྱིས་མི་ཁྱབ་དང་། །མི་གནས་ཆེན་པོ་རང་གི་བསམ་གཏན་ལས། །འབྱེད་པ་མེད་པའི་ཚུལ་གྱིས་མཉམ་པར་བཞུགས། །དེ་ནས་འཁོར་དུ་འདུས་པ་དེ་ནས་ནི། །རྡོ་རྗེ་རིགས་ཀྱི་མཁའ་འགྲོ་གསལ་བྱེད་ཀྱིས། །རྡོ་རྗེ་འཆང་གི་སྟོན་པ་ཉིད་ལ་ཡང་། །མི་འགྱུར་འགྱུ་བ་མེད་པའི་དབུགས་ཕྱུང་ནས། །འདི་444སྐད་ཅེས་ནི་ཞུ་བ་རབ་ཏུ་ཞུས། །ཀྱེ་སྟོན་པ་ཉིད་ནི་རྡོ་རྗེ་འཆང་། །འཇིག་རྟེན་ཁམས་ནི་ཐམས་ཅད་ནས། །བཙལ་བས་མ་རྙེད་སངས་རྒྱས་དོན། །སུས་ཀྱང་རིག་པ་མེད་པ་དེ། །སྐལ་བ་ལྡན་པ་སུས་མཐོང་བ། །དེ་ལ་རྟགས་ནི་ཅི་ལྟ་བུ། །སྤྱི་དང་བྱེ་བྲག་སོ་སོ་ཡི། །རྟགས་ཀུན་བདག་ལ་བསྟན་དུ་གསོལ། །དེ་ནས་སྟོན་པ་རྡོ་རྗེ་འཆང་། །རང་རིག་གསལ་བའི་སྒོ་ཕྱེས་ནས། །ཤེས་རབ་ཆེན་པོའི་མཛོད་བསྟན་པ། །ཀྱེ་མ་མཁའ་འགྲོ་གསལ་ཡིད་མ། །ང་ཡིས་བསྟན་གྱིས་ཁྱོད་ཀྱིས་ཟུང་། །ངས་བསྟན་པ་ཡི་ཚིག་འདི་ལ། །འཁྲུལ་པ་རྡུལ་གྱི་ཆ་ཡང་མེད། །འཁྲུལ་པ་མེད་པའི་ཚིག་འདི་ལ། །ངེས་པའི་སྙིང་པོ་གསང་ཆེན་གྱི། །དོན་ཀུན་ཀྱང་ནི་འདི་ལས་བསྟན། །ཅི་ལྟར་རྫོགས་སངས་རྒྱས་རྣམས་ཀྱི། །སྐུ་ཡི་རྟགས་(ཉམས་སུ་ལེན་པ་ལ་ལུས་ངག་ཡིད་གསུམ་ལ་རྟགས་འདི་ལྟར་འོང་།སེམས་ཅན་གྱི་ལུས་ལ་སྐུ་གསུང་ཐུགས་ཀྱི་རྒྱུད་ཅི་ལྟར་གནས་པ་བསྟན་)དང་གསུང་གི་རྟགས། །དེ་བཞིན་རྡོ་རྗེ་ཐུགས་ཀྱི་རྟགས། །ཅི་ལྟར་སྔོན་དུ་ཤར་བ་ལྟར། །འདིར་ཡང་(སྐལ་ལྡན་གྱི་}སེམས་ཅན་ཀུན་ལུས་ལ། །འདི་དག་རྣམས་ནི་{སེམས་ཅན་ཐམས་ཅད་ལ་ཡང་གཞི་ལ་བཅས་ཀྱིས་གྲུབ་ནས་ཡོད་}སྣང་བར་འགྱུར། །འདི་ཉིད་སུ་ལ་སྣང་བ་དེ། །སྔོན་ནས་སྦྱངས་པའི་སྐལ་བ་ཅན། །སྔ་མ་{བར་ཆོད་དུ་སོང་ལ་}མ་སྨིན་པ་ལས་ནི། །ད་ལྟའི་དུས་ངེས་འབྲས་བུ་ནི། །སུ་ཡིས་(ཚེ་འདི་ལ་བསྒྲུབ་པའི་》འགྲུབ་པའི་མི་དེ་ལ། །ལུས་ཀྱི་རྟགས་དང་དེ་བཞིན་ངག །ཡིད་སོགས་རྟགས་འདི་འབྱུང་བ་ཡིན། །གལ་ཏེ་འདི་རྟགས་མ་བྱུང་ན། །(དོན་ཕྱལ་པར་》འཇིག་རྟེན་ཡིད་དཔྱོད་བལྟ་བར་འགྱུར། །དེ་ཕྱིར་རྟགས་(ཉམས་སུ་བླངས་པའི་)དང་སུ་ལྡན་པ། །འདི་ཡིས་གསང་བའི་ངེས་ལུང་ཐོབ། །(རྒྱུད་འདི་རྣམས་}ངེས་པའི་ལུང་གི་ཚད་ཟིན་པས། །ཕྱི་རོལ་ནང་སོགས་ཚད་ཀུན་ཟིན། །འདི་ནི་རྣལ་འབྱོར་དག་པའི་ལམ། །ལམ་འདི་ཉིད་ལ་གང་གནས་པ། །སངས་རྒྱས་རྣམས་ཀྱི་བདེན་པ་མཐོང་། །བདེན་མཐོང་ལུས་ལ་རྟགས་འདི་འོང་། །སྔོན་དུ་(ཚེ་སྔ་མ་ལ་》འབྱོངས་པའི་ཚད་འདིས་ཟུང་། །བདེར་(བྷུ་དྡྷའི་》གཤེགས་སྐུ་ལ་སུས་འབྱོངས་པ། །དེ་ཡི་དཔྲལ་བའི་(འདི་ཀུན་རི་མོ་ལ་བརྟགས་པའོ། །}དབྱེས་སུ་ཡང་། །དུང་ནི་གཡས་སུ་འཁྱིལ་པའམ། །ཡང་ན་རྩ་གསུམ་གཉེར་མ་གྱེན། །དེ་བཞིན་ཡང་ན་ཡི་གེ་ཨོ། །རི་མོ་འམ་ནི་རང་འབུར་དུ། །སུ་ལ་རྟགས་འདི་བྱུང་བའི་མི། །445སྔོན་དུ་སངས་རྒྱས་སྐུ་ལ་སྦྱངས། །འདི་ཉིད་སྦྱངས་པའི་རྣལ་འབྱོར་དེ། །སངས་རྒྱས་སྐུ་དང་དབྱེར་མེད་པར། །གདེང་དང་ལྡན་པའི་རང་དུས་ནི། །(འདིའི་རྩ་བ་གཉིས་ལ་སླར་)ཚེ་ནི་གཉིས་ནས་ཐོབ་པར་འགྱུར། །འདི་ལ་བར་ཆོད་མ་ཞུགས་པར། །བསྒོམ་པ་ཉིད་ལ་བརྩོན་པ་ནི། །འདི་ཉིད་རབ་ཏུ་གཅེས་{ཚེ་འདི་ལ་}པའོ། །ཚེ་སྔ་མ་}སངས་རྒྱས་ཀུན་གྱི་གསུང་ལ་ནི། །སྔོན་དུ་འབྱོངས་པའི་མི་དེ་ཉིད། །སྐལ་བ་དང་ནི་ལྡན་པ་ལ། །དེ་ཡི་མགྲིན་པའི་གཡས་གཡོན་དུ། །པདྨ་འདབ་མ་བརྒྱད་པ་འམ། །ཡང་ན་དུང་ནི་གཡས་སུ་འཁྱིལ། །དེ་བཞིན་དར་ལྕེ་ཕྱར་བ་འམ། །ལྕགས་ཀྱུ་དང་ནི་རལ་གྲི་འམ། །ཡི་གེ་ཨཱཡི་མཚན་མ་ནི། །རི་མོ་ཉིད་དང་འབུར་དུ་ནི། །སུ་ལ་ཡོད་པའི་སྐྱེས་བུ་དེ། །སངས་རྒྱས་ཀུན་གྱི་གསུང་ལ་ཡང་། །འདི་ཡིས་སྔོན་དུ་སྦྱངས་པས་ན། །ཚེ་གཉིས་ཀྱིས་ནི་གསུང་གཅིག་ཏུ། །ངེས་པའི་འབྲས་བུ་ཐོབ་པར་འགྱུར། །འདི་ལ་བར་ཆོད་མེད་པ་གཅེས། །བར་མ་ཆོད་པར་སུས་བསྒོམ་པ། །གདོན་མི་ཟ་བར་མཐོང་བར་འགྱུར། །སངས་རྒྱས་རྣམས་ཀྱི་ཐུགས་ལ་ཡང་། །སྔོན་དུ་གོམས་པར་(ཚེ་སྔ་མ་ལ་སུས་བྱས་པ། །དེ་ཡི་ལུས་ལ་རྟགས་འདིའོ། །གང་གི་སྙིང་གའི་གནས་སུ་ནི། །རྩེ་གསུམ་རྡོ་རྗེ་གྱེན་འགྲེངས་དང་། །དེ་བཞིན་འཁོར་ལོ་རྩིབས་བཞིའམ། །རིམ་པ་གསུམ་པའི་ཤ་མདངས་སམ། །རིན་པོ་ཆེ་ཡི་དབྱིབས་ཉིད་དམ། །ཡི་གེ་ཧཱུཾ་གི་མཚན་མ་ནི། །སུ་ལ་བྱུང་བའི་སྐྱེས་བུ་ནི། །སངས་རྒྱས་ཀྱི་ཡང་ཐུགས་ལ་ནི། །འདི་ཡིས་གོམས་སོ་སྐལ་དང་ལྡན། །འདི་ནི་བསྒོམ་ལ་བརྩོན་བྱས་ན། །བར་མ་ཆོད་དེ་ཚེ་གསུམ་{བར་མ་ཆོད་དེ་བསྒོམ་ན་}ན། །སངས་རྒྱས་ཐུགས་ཀྱི་དཀྱིལ་འཁོར་དུ། །སངས་རྒྱས་པ་ལ་ཐེ་ཚོམ་མེད། །འདི་ལྟར་སྐུ་གསུང་ཐུགས་ལ་ནི། །སྔོན་དུ་གོམས་པའི་ཡོན་ཏན་གྱིས། །ད་ལྟ་ཆོས་སོ་ཅོག་ལ་ལས་དང་པོ་བ་རང་ལ་)ནི། །ཞུགས་པ་ཙམ་ལ་རྟགས་ངེས་འབྱུང་། །དེ་ལྟར་རྟགས་དང་ལྡན་པ་ལས། །བར་མཚམས་མེད་པར་(བསྒོམ་པ་ན་》ཆོས་སྤྱོད་ན། །གདོན་མི་ཟ་བར་འབྲས་བུ་ཐོབ། །འདི་ཉིད་ལ་ནི་བར་ཆད་ན། །འབྲས་བུ་ཉིད་ནི་མི་འཐོབ་{བར་མ་ཆད་པར་བསྒོམ་པ་གཅེས་}སྟེ། །ཐུགས་ལས་ཡིད་འཁྲུགས་གནས་སུ་འགྱུར། །{བར་ཆད་ལ་ལོག་པ་ནས་སྐུ་ལས་དེ་བཞིན་གཟུགས་ཁམས་ལྷ། །གསུང་ལས་ཚངས་པའི་གནས་སུའོ། །གལ་ཏེ་(རྟགས་འདི་དག་རྣམས་ཀྱི་གཞིའི་ཡོན་ཏན་སེམས་ཅན་ཐམས་ཅད་ལ་ཡོད་པས་}དམ་པའི་དོན་446མ་མཐོང་། །ཤན་པ་སྨད་འཚོང་སྐལ་མེད་ལ། །གཞི་ནས་ཐམས་ཅད་ལ་ཡེ་ནས་}སྐུ་གསུང་ཐུགས་ཡོད་པས། །{གཞི་ལ་རང་ཆས་སུ་ས་བོན་གྱི་ཚུལ་དུ་}དེ་ལ་སྔོན་དུ་གོམས་པས་ན། །{ཚེ་སྔ་མ་ལ་}གོང་དུ་བར་ཆོད་ཞུགས་པ་ལ། །གོང་གི་སྐུ་གསུང་{བསྒོམ་ནས་}ཐུགས་ཀྱི་རྟགས། །འདི་ཀུན་ལ་ཡང་འབྱུང་བ་ཡོད། །འདི་ལྟར་བྱུང་བའི་མི་དེ་ཡིས། །དམ་པའི་དོན་ལ་ངེས་ཞུགས་ན། །{གདམས་པ་འདི་ལ་}མི་དེ་སྐལ་དང་ལྡན་པར་འགྱུར། །མ་ཞུགས་(ལྡོག་པས་}རེ་ཞིག་གོང་བཞིན་ནོ། །འདི་{ཡོ་ག་དགའ་ལ་བྷུདྡྷའི་སྐུ་གསུང་ཐུགས་ཀྱི་རྟགས་ཅི་ལྟར་འབྱུང་བ་སྟོན་}ལྟར་སེམས་ཅན་དག་ལ་ཡང་། །སྔོན་དུ་སངས་རྒྱས་སྐུ་གསུང་ལ། །གོམས་ཤིང་སྦྱངས་པའི་རྟགས་སུ་ཡང་། །འདི་ལྟར་འབྱུང་ངོ་མཁའ་འགྲོ་མ། །སངས་རྒྱས་ཀུན་གྱི་སྐུ་ཉིད་ལ། །སྔོན་དུ་སུ་ཡིས་གོམས་དེ་ཡི། །སྨྲ་བའི་ཚིག་ནི་བཙན་པ་དང་། །ཆད་རྣམས་འགྱུར་བ་མེད་པར་ཡང་། །འདི་ཉིད་འགྱུར་ཏེ་སྐལ་དང་ལྡན། །ཉི་མ་ཡིས་ནི་དུས་ཉིད་ལ། །ཚིགས་སུ་བཅད་པ་སྟོང་ངམ་ནི། །ཡང་ན་བཞི་བརྒྱའི་ཚིགས་བཤད་ཀྱི། ། དོན་ནི་བློ་ལ་སྣང་བར་འགྱུར། །ཅི་སྨྲས་གཞན་ལ་ཕན་{སེམས་ཅན་གཞན་ལ་}པའི་མི། །འདི་ནི་སྔོན་དུ་སྐུ་ལ་ཡང་། །གོམས་པ་ཡིན་ནོ་མཁའ་འགྲོ་མ། །སྔོན་དུ་སངས་རྒྱས་ཀུན་གྱི་ཡང་། །གསུང་ལ་སུ་ཡིས་གོམས་པ་ལ། །སྐད་{ཕྱིན་མེད་པ་》ནི་ཚངས་པའི་དབྱངས་བཞིན་དུ། །ཀུན་གྱི་རྣ་བར་སྙན་པ་དང་། །ཚིགས་སུ་བཅད་པ་སྟོང་རེ་ཡང་། །ཉིན་གཅིག་ལ་ནི་བློར་ཟིན་དང་། །སེམས་ཅན་ཐམས་ཅད་བྲན་བཞིན་དུ། །འདི་ཡི་འཁོར་ལ་འགྱུར་བ་ནི། །སྔོན་དུ་སངས་རྒྱས་གསུང་ལ་ཡང་། །འདི་ཡིས་གོམས་སོ་མཁའ་འགྲོ་མ། །སངས་རྒྱས་རྣམས་ཀྱི་ཐུགས་ལ་ཡང་། །སྔོན་དུ་གོམས་པའི་སྐྱེས་བུ་ཡིས། །ཕ་རོལ་ཚིག་ཅི་སྨྲས་པ་ན། །དེ་ཡི་དོན་ནི་བདེ་(ཁོའི་འདོད་པ་ཅི་ཡོད་པ་གོ་བ་ཡིན་}བླག་ཏུ། །ཅི་ལྟར་བཞིན་དུ་གོ་བ་དང་། །རང་གིས་སྨྲས་པའི་(ཚིག་བཙན་པ་ཡིན་》ཚིག་རྣམས་ལ། ། འགྱུར་བ་མེད་པས་གཞན་རྗེས་འཛིན། །འདིས་ནི་སངས་རྒྱས་གསུང་ལ་ཡང་། །སྔོན་དུ་གོམས་སོ་མཁའ་འགྲོ་མ། །དེ་ལྟར་སྐུ་གསུང་ཐུགས་ལ་ཡང་། །སུ་ཡིས་གོམས་པའི་སྐྱེས་བུ་ནི། །ཚེ་གཉིས་ལས་ནི་སངས་རྒྱས་འཐོབ། །ཡང་ནི་མཁའ་འགྲོ་གསལ་(སེམས་ཅན་གྱི་ཡིད་ལ་སངས་རྒྱས་ཀྱི་སྐུ་གསུང་ཐུགས་ཡིད་ཉོན། །སེམས་ཅན་གང་གི་ཡིད་ལ་ཡང་། །འདི་རྟགས་རྣམས་དང་ལྡན་པ་དེ། །སངས་རྒྱས་སྐུ་གསུང་447ཐུགས་ལ་ཡང་། །འདི་ཡིས་གོམས་པར་ང་ཡིས་བསྟན། །མ་(ཞག་འགའ་ཙམ་ལ་}བསླབས་བསྒོམ་པ་རང་བབས་དང་། །སེམས་ནི་ངང་གིས་དལ་བ་རྙེད། །འདིས་ནི་སྔོན་དུ་སྐུ་ལ་གོམས། །བསམས་པས་ཆོས་རྣམས་བློར་སྣང་དང་། །སྔར་མ་མཐོང་བའི་ཡུལ་མཐོང་དང་། །སྔར་མ་ཐོས་པའི་ཆོས་ཀྱི་ཚིག །རང་བཞིན་ཉིད་དུ་ཤེས་པ་ནི། །འདིས་ནི་སྔོན་དུ་སངས་རྒྱས་ཀྱི། །གསུང་ལ་གོམས་སོ་མཁའ་འགྲོ་མ། །རྟག་ཏུ་གཅིག་པུར་འདུག་པ་དང་། །གང་ལ་འཇིགས་པའི་སེམས་མེད་དང་། །རི་དང་ནགས་ཚལ་འགྲིམ་པའི་མི། །འདིས་ནི་སྔོན་དུ་ཐུགས་ལ་ཡང་། །གོམས་པ་ཡིན་ནོ་མཁའ་འགྲོ་མ། །འདི་ལྟར་ལྡན་པའི་སྐྱེས་བུ་ལ། །བར་མ་ཆད་པར་བདེན་སྤྱད་ནས། །ཚེ་གསུམ་གྱིས་ནི་གདོན་མེད་པར། །སངས་རྒྱས་ཉིད་ལ་ཐེ་ཚོམ་མེད། །འདི་ལྟར་རིགས་{བཟང་ངན་མེད་པར་} དང་རིགས་མིན་ལ། །སྔོན་དུ་གོམས་པའི་ཤུགས་ཚེ་སྔ་མ་གོམས་པར་བྱས་པ་ལས་བར་ཆད་ནས་}ཀྱིས་ནི། །འདིར་རྟགས་ལུས་ལ་འབྱུང་བ་ཡོད། །བྱ་དང་རི་དྭགས་ཁྱི་ལ་སོགས། །བྱོལ་སོང་གཟུགས་སུ་འཛིན་པ་ལ། །འདི་རྟགས་རྣམས་ནི་འབྱུང་བ་ཡོད། །སྔོན་དུ་སྦྱངས་ཏེ་བར་ཆད་ཡིན། །{མཐར་མ་ཕྱིན་}དེ་ཀུན་ཀྱང་ནི་སྐད་ཅིག་པར། །སྐྱེ་གནས་དག་ནི་གོང་བཞིན་ནོ། །འདི་ལྟར་སྔ་མའི་རྟགས་ཀྱིས་ནི། །བདེ་བའི་ལམ་ནི་རྒྱུར་འགྱུར་རོ། །སྐུ་གདུང་འབར་བ་རིན་པོ་ཆེའི་རྒྱུད་ལས། སྐྱེས་བུའི་ལུས་ངག་ཡིད་ལ་སྔོན་ཏུ་སྦྱངས་པའི་རྟགས་ཇི་ལྟར་འབྱུང་བ་བསྟན་པའི་ལེའུ་སྟེ་དང་པོའོ།། །།དེ་ནས་སྟོན་པ་{ཚེ་འདིའི་རྟགས་བསྟན་པ་)རྡོ་རྗེ་འཆང་། །འདི་ཉིད་ཆོས་སྐུ་ཐམས་ཅད་ལ། །ཟག་པ་ཟད་ཅིང་རྡུལ་མེད་པས། །མཉམ་པ་ཉིད་ཀྱི་ཆོས་ཉིད་ལས། །མཉམ་པ་ཆེན་པོར་གཟིགས་ནས་ནི། །རྡོ་རྗེ་ཡི་ནི་རིགས་ཀྱི་ཡང་། །མཁའ་འགྲོ་མ་ནི་གསལ་ཡིད་ལ། །འདི་སྐད་ཚིག་ནི་སྟོན་པས་གསུངས། །ཀྱེ་མ་ཉོན་ཅིག་མཁའ་འགྲོ་མ། །ང་ཡིས་བསྟན་གྱིས་ང་ལ་ཉོན། །ཁྱོད་ཀྱིས་མི་འགྱུར་ཡིད་ཀྱིས་ཀྱང་། །ང་ཡི་ཚིག་འདི་རབ་ཉོན་ལ། །དང་བའི་ཡིད་ཀྱིས་ལེགས་པར་ཟུང་། །འདི་ལྟར་སྐྱེས་བུ་སྐལ་བ་ཅན། །ཆོས་ཉིད་དོན་ལ་{ཚེ་འདི་ལ་ནི་》གོམས་ནས་ནི། །ཕྱིར་མི་ལྡོག་པའི་{ཉམས་ལེན་ཐུན་མོང་མ་ཡིན་པ་}ས་ལ་ཡང་། །སུ་ཡིས་སྤྱད་པར་ནུས་པ་ལ། །ལུས་ངག་སེམས་ཀྱི་རྟགས་སུ་ཡང་། །འདི་རྣམས་འབྱུང་ངོ་མཁའ་འགྲོ་མ། །གང་གིས་(སྒྲ་ལ་གོམས་པའི་རྟགས་}འབྱུང་448བའི་སྒྲ་རྣམས་དང་། །རིགས་དྲུག་སྒྲ་ལ་སུས་གོམས་པ། །འདི་ལ་འབྱུང་བས་མི་གནོད་ཅིང་། །དེ་བཞིན་མེ་ཡིས་འཚིག་པ་མེད། །ཆུ་ཡིས་བྱིང་ཞིང་ཁྱེར་བ་མེད། །རྐང་པས་ས་ལ་{ས་ལ་ཁྲུ་གང་གིས་}མ་རེག་པར། །བར་སྣང་ལ་ཡང་འགྲོ་བར་ནུས། །རླུང་གིས་གྲང་ཞིང་གཡོ་བ་མེད། །འདི་ལྟར་སུ་ལ་བྱུང་བ་ནི། །འབྱུང་བཞིའི་སྒྲ་ལ་གོམས་པ་ཡིན། །{མི་དང་མི་མ་ཡིན་པ་སོགས་}སེམས་ཅན་སྣང་དང་མི་སྣང་བའི། །སྐད་ནི་གང་གིས་ཤེས་པ་དེ། །རིགས་དྲུག་གཟུགས་སུ་མི་ལེན་ཕྱིར། །འགྲོ་བ་དྲུག་གི་སྐད་རྣམས་ཤེས། །འགྲོ་དྲུག་སེམས་རྒྱུན་རང་ཆད་ཕྱིར། །དེ་ཀུན་(མངོན་ཤེས་}སེམས་ཀྱིས་བསམ་པ་ཤེས། །འཁྲུལ་རྟོག་བསམ་པ་ཟད་པའི་ཕྱིར། །མདོར་ན་མངོན་ཤེས་དྲུག་འབྱུང་སྟེ། །འགྲོ་བ་དྲུག་གི་སྣང་བ་ནི། །རང་གི་རང་བཞིན་ལོག་ནས་ནི། །ཕྱིས་ཀྱི་སྐྱེ་བ་བཅད་པའི་ཕྱིར། །འདི་ལྟར་སྐྱེས་བུ་འདིས་ཆོད་པའི། །རང་རྟགས་འདི་ཀུན་འབྱུང་བའོ། །འཁོར་འདས་རུ་ཤན་(སྤྱོད་པ་}འབྱེད་པ་ཡིས། །སྔོན་དུ་འགྲོ་བ་ལུས་ངག་གི། །སྤྱོད་པ་ལ་ནི་གོམས་པ་ལ། །འདི་ལྟར་ལུས་ལ་རྟགས་རྣམས་འབྱུང༌། །ལུས་ཀྱི་ཞེན་པ་རང་ལོག་པས། །འཁྲུལ་པའི་ཞེན་པ་རྒྱུན་བཅད་ཕྱིར། །རང་གི་(ཞན་ལ་གཏོང་བར་ནུས་}ལུས་ལ་ཆགས་པ་མེད། །ནམ་མཁའ་ལ་ནི་བསྐྱོད་པ་དང་། །དེ་བཞིན་ས་ལ་འཛུལ་བར་ནུས། །བསམས་དང་མི་བསམ་དོན་རྣམས་{ཕ་རོལ་གྱི་}ཤེས། །ཁ་ནས་ཆོས་ཀྱང་སྨྲ་བར་སྔར་མ་ཐོས་པ་ལ་སོགས་པ་}འགྱུར། །འདི་ལྟར་སུ་ལ་བྱུང་བའི་མི། །ལུས་དང་ངག་ཡིད་སེམས་ཀྱིས་ནི། །འཁོར་བའི་འཆིང་བའི་རྟོག་པ་ནི། །གང་གིས་བཅིངས་པ་ཀུན་ལས་གྲོལ། །ཕྱིས་ནི་ལུས་《རུ་ཤན་ཕྱེད་པས་}ངག་སེམས་འབྲེལ་ཆོད། །ལྟ་བ་ལ་ནི་གོམས་པའི་རྟགས། །སྐལ་བ་དང་ལྡན་སྐྱེས་བུ་ལ། །འདི་བཞིན་དུ་ཡང་འབྱུང་བར་འགྱུར། །སྟོང་པས་ལུས་དང་སེམས་རྒྱས་པས། ། མཁའ་འགྲོ་བཞི་སྟེ་ནམ་མཁའ་ལས། །རླུང་ལ་རང་དབང་བསྒྱུར་བའི་ཕྱིར། །རླུང་བཞིན་སྐད་ཅིག་དྲུག་བརྒྱ་ལ། །འཛམ་བུ་གླིང་དུ་རྒྱུ་བར་ནུས། །{གོམས་པའོ། །}རང་སེམས་སྟོང་པར་རྟོགས་པའི་ཕྱིར། །གང་ལ་(བེམ་པོ་》བལྟས་པས་བཞུ་བར་ནུས། །འདི་ནི་ལྟ་བའི་གདེང་རྙེད་ཡིན། །གང་གིས་བསྒོམས་ལ་(སྐྱེ་མེད་ཀྱིས་}འབྱོངས་པའི་རྟགས། །ལུས་ལ་འབུ་སྲིན་སྲོག་ཆགས་མེད། །སྙིང་རྗེས་གཞན་དོན་མཐར་ཕྱིན་ཕྱིར། །རྣམ་རྟོག་སེམས་རྒྱུན་སྟོང་པས་ན། །ལུས་ནི་ཤིང་བལ་བཞིན་དུ་ཡང་། །རིག་པ་འཆི་མེད་དོན་ལྡན་449པས། །ལུས་ནི་བཅུ་དྲུག་ལོན་བཞིན་(གཞོན་ནུ་}འགྱུར། །ཆོས་ཉིད་རླན་གྱིས་སེམས་ཁྱབ་ཕྱིར། །ལུས་སོགས་སྒྲ་རྣམས་སྣུམ་(བྱུགས་མི་དགོས་}བག་ལྡན། །འདི་ལྟར་སེམས་ནི་མི་འཕྲོ་བར། །གང་དུ་གཏོད་པའི་སའམ་བར་སྣང་ལ་}སར་སྡོད་ཅིང་། །འཁྲུལ་པའི་ཡུལ་ལ་འཇུག་མི་ནུས། །འདི་ནི་བསྒོམ་པ་རང་རྙེད་ནས། །ཚེ་གཉིས་ཀྱིས་ནི་སངས་རྒྱས་འཐོབ། །གང་གིས་འོད་ལ་སུས་གོམས་པ། །རང་གིས་མཐོང་བའི་སྤྱོད་ཡུལ་དུ། །ས་དང་ཆུ་དང་མེ་དང་རླུང་། ། {མི་སྣང་སྟེ་འོད་དུ་འབྱུང་བའི་སྣང་བ་རང་ནུབ་སྟེ། །རིམ་གོང་ནས་གོང་དུ་)གྱིས་ཁ་དོག་ལྔ་ལ་སྤྱོད། །འདི་དང་འབྲལ་བ་མེད་པའི་རྟགས། །{ཕ་རོལ་པོ་རྣམས་ཀྱི་གཞན་གྱིས་མཐོང་བའི་སྤྱོད་ཡུལ་དུ། །སྨྱོན་པ་བཞིན་དུ་ཐོགས་མེད་པར། །གང་ལ་ཆགས་པ་མེད་པ་དང་། །རི་བྲག་རྣམས་ལ་ཟང་ཐལ་དང་། །དེ་བཞིན་ས་གཏིང་འཛུལ་བར་སྣང་། །ཆུ་རྣམས་ལ་ཡང་ཟང་ཐལ་ལོ། །ལུས་ལ་གོས་ཀྱང་མེད་པར་ནི། །གཅེར་བུ་གང་ལ་ཐོགས་མེད་ཅིང་། །ཟས་སོགས་འདོད་པ་རབ་བྲལ་བས། ། འདིས་ནི་སྣང་བ་འདི་ཉིད་ལ། །འབྱུང་བ་རང་{ལུས་ཀྱི་}སར་དེངས་ནས་ནི། །ཟག་བཅས་ཕུང་པོ་མི་སྣང་བར། །འབྲས་བུ་ཐོབ་ལ་ཐེ་ཚོམ་མེད། །གང་གིས་དབྱིངས་ལ་གོམས་པ་ནི། །དབུགས་ནི་ཕྱི་ནང་རྒྱུ་བ་ཟད། །ནམ་མཁར་བྱ་བཞིན་འགྲོ་བ་དང་། །དེ་བཞིན་ཆུ་ལ་ཉ་བཞིན་དུ། །སྐལ་དང་ལྡན་པ་འདི་འགྲོ་སྟེ། །སྔར་མ་མཐོང་བའི་ཡུལ་རྣམས་དང་། །གླིང་དང་རི་རབ་བཅས་པ་ཡང་། །འདུག་ས་གཅིག་ནས་མཐོང་བ་དང་། །{གནས་གཅིག་ནས་}དེ་བཞིན་སངས་རྒྱས་{ལོངས་སྐུའི་ཞིང་ཁམས་ནི། །སྔ་མས་མཐོང་བ་མེད་པ་རྣམས། །འདི་ཀུན་དུས་གཅིག་མཐོང་བར་འགྱུར། །འདི་ལྟར་རྟགས་དང་གང་ལྡན་པ། །འདི་ནས་ཟླ་བ་བཅུ་དྲུག་ནས། །ཆོས་ཀྱི་དབྱིངས་ཀྱང་མཐོང་བར་{ཚད་ལ་ཕེབས་}འགྱུར། །འདི་མཐོང་སྐལ་དང་ལྡན་པ་ལ། །སངས་རྒྱས་འབྲས་བུ་འདི་ཉིད་དུ། །ཐོབ་པར་འགྱུར་ལ་ཐེ་ཚོམ་{ཚེ་གཅིག་ལ་}མེད། །འདི་དུས་མི་དགེའི་ཉམས་སུ་མྱོང་བའི་དུས་སུ་སེམས་མི་འབྱུང་། །གལ་ཏེ་བསད་བཅད་ཅི་བྱུང་ཡང་བྱུང་ཡང་གནོད་པ་བྲལ། །འདི་ཡང་སྣང་བ་འདི་ཉིད་ལ། །ཟག་བཅས་{རང་དེངས་སུ་ཕུང་པོ་མི་སྣང་བར། །འབྱུང་བ་རང་གིས་རང་དེངས་ནས། ། འབྲས་བུ་ངེས་པར་ཐོབ་པ་ཡིན། །ལྷག་མ་ནང་གི་ཉམས་རྟགས་ནི། །{གོང་ནས་གོང་)འདིར་ནི་ང་ཡིས་མ་བཤད་དེ། །དོན་(ཡི་གེའི་}450གྱིས་རང་གི་ཉམས་ལས་སྐྱེ། །ཉམས་སྐྱེས་ཤེས་པ་རྣལ་དུ་ཕེབས། །འདི་ཀུན་རབ་ཏུ་གསང་བའི་རྟགས། །རྣལ་འབྱོར་ལྡན་པའི་ཡེ་ཤེས་སོ། །ཐིག་ལེ་{མིག་ནས་}ཀློང་དུ་སུས་གྱུར་པ། །འདི་ནི་སྐལ་ལྡན་ཉག་གཅིག་མཐོང་། །ཐིག་ལེ་སྟོང་(མིག་ནས་}པའི་སྒྲོན་མ་ནི། །རྩོལ་བ་མེད་པར་རང་ཤར་དང༌། །འདི་ཀུན་རང་གི་ཉམས་ཀྱི་རྟགས། །ཚིག་གི་སྤྲོས་པ་རྣམས་ཆོད་དེ། །གཞན་ལ་བློ་ནི་སྐད་ཅིག་ཀྱང་། །འཇུག་པར་མི་འགྱུར་དེ་སྐབས་མེད། །གཏམ་རྒྱུད་བརྗོད་པ་ཟད་པའི་ཕྱིར། །{ལྐུགས་པ་ལྟར་》གཞན་ལ་སྨྲ་བྱེད་བསམ་པ་ཡང་། །སྐྱེས་བུ་འདི་ལ་འབྱུང་མི་སྲིད། །སྒྲ་ཚིག་རྗེས་སུ་ག་ལ་འགྱུར། །འདི་ལྟར་སུ་ལ་སྣང་བ་དེ། །སྤྲོས་མེད་ཉག་ཅིག་ངེས་རྩད་ཆོད། །འདི་ལྟར་རྟགས་དང་ལྡན་པ་དེ། །དེ་ནས་ལོ་ནི་གཉིས་ནས་ཀྱང་། །རིག་པ་ཉིད་ཀྱི་ཚད་{ཚད་ལ་ཕེབས་པ་ཤེས་ནས། །དབྱིངས་དང་རིག་པའི་རང་སྣང་དང་། །འབྲལ་བ་མེད་པར་འདུག་པའོ། །དེ་ཡང་{ལུས་ཀྱི་}འབྱུང་བ་རང་དེངས་སུ། །འགྱུར་བ་འདི་ལ་ཐེ་ཚོམ་མེད། །གང་གིས་སྐུ་ལ་ཚད་འབྱོངས་པ། །སྐལ་དང་ལྡན་པའི་སྐྱེས་བུ་ལ། །སྔོན་དུ་རྟགས་ནི་འདི་ལྟ་བུ། །ཆོས་ཀྱི་སྐུ་ལ་སུས་གོམས་པ། །གཞན་གྱིས་མཐོང་བའི་སྤྱོད་ཡུལ་དུ། །ལུས་(ཡོ་གའི་མི་ནི་སུས་ཀྱང་མི་མཐོང་བས། །རྣལ་འབྱོར་རང་གིས་གང་མི་གནོང་}དགར་རོལ། །མ་བཙལ་བཞག་པའི་བསམ་གཏན་ནི། །རང་གི་རྒྱུད་ལ་སྐྱེ་བ་དང་། །ཤེས་པ་ཅི་མི་སྙམ་པའི་ལམ། །རྣལ་འབྱོར་ཀུན་གྱི་སེམས་ལ་སྣང་། །འདི་ལྟར་འབྱུང་བའི་སྐྱེས་བུ་རྣམས། །ཆོས་ཀྱི་སྐུ་ཡི་སྣང་བ་མཐོང་། །འདི་མཐོང་འབྱུང་བས་མི་བསྒྲིབ་}སངས་རྒྱས་ཐམས་ཅད་ཀྱི། །སྐུ་ཡི་ཀློང་དུ་འདུས་པའོ། །གང་གིས་ལོངས་སྤྱོད་རྫོགས་པ་ལ། ། གོམས་ཤིང་གདེངས་སུ་གྱུར་པའི་རྟགས། །འདི་ལྟར་ཉམས་སུ་མྱོང་བའི་མི། །སྐུ་ལྔ་ཡེ་ཤེས་ལྔ་ལ་རོལ། །རོལ་པ་ཆེན་པོའི་ལྟ་སྟངས་ཀྱིས། །འདི་ལྟར་རྟགས་དང་སུ་ལྡན་པ། །རྣལ་འབྱོར་(དེ་ཉིད་ཀྱི་} ལྡན་པའི་སྐལ་ལྡན་དེས། །{ཅིའི་ཕྱིར་ན་}ཐིག་ལེ་སྟོང་པའི་སྒྲོན་མ་ནི། །(སྐྱེས་བུ་རང་གིས་}རྩོལ་བ་མེད་པར་ཤར་བ་ལ། །{ཕྱིས་མངལ་གྱི་གྲོང་ཁྱེར་དུ་འཇུག་མི་སྲིད་པས།}{དེ་ནས་རིང་པོ་མ་ལོན་པར་འདི་ལྟར་ཕྱིའི་རགས་པར་}སྣང་བ་ཉིད་ཀྱང་སྐུ་རུ་སྣང་། །རིམ་གྱིས་མཐོང་བའི་སྐྱེས་བུ་ནི། ། {དང་པོ་མི་བསྐྱོད་པ། དེ་ནས་རིན་འབྱུང་། དེ་ནས་སྣང་མཐའ། དེ་ནས་དོན་གྲུབ། དེ་ནས་རྣམ་སྣང་} ལོངས་སྐུའི་རྩ་བ་འདིས་མཐོང་451ཡིན། །འདི་ལྟར་རྒྱུད་ལ་གོམས་པ་ཡི། །ངག་ནི་གསལ་ཞིང་སྐད་དང་ལྡན། །རྫུན་དུ་བརྗོད་པའི་ཚིག་རྣམས་ནི། །འདི་ཡི་ཁ་ནས་གཏན་མི་འབྱུང་། །དེ་བཞིན་མི་དགེ་ལས་ཀྱི་ཚིག །གཏམ་དུ་སྨྲ་བའི་བརྗོད་མཐའ་འགགས། །དེ་ལྟར་རྟགས་དང་ལྡན་པ་དེས། །འདི་དོན་ཉམས་སུ་བླངས་ན་ནི། །ནམ་མཁའ་ལ་ནི་འཕུར་བ་དང་། །རི་བྲག་ལ་ཡང་ཟང་ཐལ་དང་། །ས་ཡི་འོག་དུ་འཛུལ་བ་དང་། །ཆུ་ལ་འབྱིང་བ་མེད་པར་འབྱུང་། །དེ་ལྟར་བྱུང་བའི་སྐལ་ལྡན་དེས། །དབྱིངས་རིག་གདེང་དུ་མ་ཚུད་ན། །འབྱུང་བ་ཉིད་ནི་རང་དེངས་སུ། །འགྱུར་བ་ཉིད་ནི་མ་ཡིན་ཏེ། །འདི་ནས་སྐྱེ་བ་འཕོས་ནས་ནི། །ཆོས་ཉིད་ཀྱི་ནི་བར་དོ་ལ། །སྐད་ཅིག་ཉིད་ལས་གྲོལ་བར་འགྱུར། །གང་དག་སྐྱེས་བུ་སྐལ་དང་ལྡན། །སྤྲུལ་པའི་སྐུ་ལ་གོམས་ནས་ནི། །འདི་ཉིད་གདེང་དུ་གྱུར་པའི་མི། །ལུས་ངག་སེམས་ལ་རྟགས་འདི་དང༌། །སུ་ལ་བྱུང་བའི་སྐྱེས་བུ་ནི། །འདི་ཡང་སྐལ་དང་ལྡན་པར་འགྱུར། །སྔོན་དུ་ཐོས་པའི་ཆོས་རྣམས་ཀྱི། །དོན་འདི་རང་གི་རྒྱུད་ལ་ཡང༌། །ཅིག་ཆར་དུ་ནི་འཆར་བ་ནི། །འདི་ལ་འགྱུར་རོ་མཁའ་འགྲོ་མ། །དེ་བཞིན་སྔོན་དུ་མ་ཐོས་པའི། །ཆོས་ཀྱི་ཚིག་རྣམས་སྣ་ཚོགས་པ། །རང་བཞིན་དུ་ནི་ཁ་ནས་སྨྲ། །དེ་བཞིན་གསང་སྔགས་གཞན་དག་གི། །རྒྱུད་ཀྱི་གཞུང་ལྟར་ཚིག་རྣམས་ཇི་བཞིན་དུ། །རིམ་པས་ཇི་ལྟར་གསལ་བར་འགྱུར། །དེ་བཞིན་ཆོས་རྣམས་མཐའ་དག་གི། །ཚིག་དང་དོན་གྱི་རྣམ་པ་ཀུན། །སེམས་ཅན་ཇི་ལྟར་མོས་པ་ཡི། །(ཆོས་ཀྱི་གཞུང་སྣ་ཚོགས་གང་མོས་ལ་}ཆོས་རྣམས་དང་ནི་མཐུན་པར་ཡང་། །ཇི་ལྟར་དྲིས་པའི་ལན་དེ་ནི། །སྐལ་དང་ལྡན་པར་(སོ་སོ་རང་རང་དང་མཐུན་པར་}འདིས་སྟོན་པས། །འདི་ནི་སྨྲ་བའི་སེང་གེའོ། །ལུས་ཀྱི་སྟོབས་སུ་སྔོན་མངོན་པས། །རྐང་མགྱོགས་པ་ཡི་སྟོབས་ཀྱང་རྙེད། །ལུས་ཀྱི་གཉེར་མ་མེད་པ་དང༌། །སྐྲ་དཀར་དག་ཀྱང་ནག་པོར་འགྱུར། །དེ་བཞིན་བཅུ་དྲུག་ལོན་པ་བཞིན། །གཞོན་པའི་མདངས་དང་ལྡན་པར་འགྱུར། །དཔེར་ན་རྩྭ་ནི་གཞོན་ནུ་ལ། །ཆར་པ་དག་ནི་ཡང་བབས་པས། །སྐྱེད་ནི་རང་སྐྱེས་ལྡན་པར་འགྱུར། །སྔོན་ན་མེད་པའི་སྙིང་རྗེ་ཡང་། །འདི་ལ་གཏིང་ནས་སྐྱེ་བ་དང་། །དེ་རྗེས་སེམས་ཅན་དོན་{ཇི་ལྟར་བྱ་སྙམ་པའི་}ལ་འཇུག །རང་གི་ལུས་ཀྱི་ཤ་ཁྲག་གིས་}ཕན་པ་ཡིས། །སེམས་ཅན་དག་ནི་(འདོད་པ་}འབྱུང་བ་ན། །འདི་ལ་ཇི་ལྟར་འདོད་པ་ཡིས། །ལུས་དང་ཡན་ལག་(མགོ་དང་རྐང་ལག་}གཏོང་བར་452ནུས། །ཕྱི་རོལ་བདོག་པ་(ནོར་རྫས་}སྨོས་ཅི་དགོས། །དེ་བཞིན་རང་གི་བླ་མ་ལ། །གོང་བཞིན་ལུས་སྲོག་གཏོང་བར་ནུས། །འདི་ལྟར་སུ་ལ་འབྱུང་བའི་མི། ། སྤྲུལ་པའི་སྐུ་ལ་འདིས་རེག་གོ། །དེ་ལྟར་ལྡན་པའི་སྐྱེས་བུ་ནི། །ཕྱིས་ནི་རང་བཞིན་}སྤྲུལ་སྐུའི་ཞིང་ཁམས་སུ། །བརྫུས་ནས་སྐྱེ་བའི་ལུས་བླངས་ནས། །ལོ་ནི་དྲུག་ཁྲི་བརྒྱད་སྟོང་དུ། །དེར་ནི་གནས་ནས་སེམས་ཅན་དོན། །སྐྱེས་བུ་འདི་ཡིས་བྱེད་པའོ། །དེ་ནས་ངོ་བོའི་རང་བཞིན་ལས། །འཛམ་བུའི་གླིང་སོགས་གླིང་རྣམས་སུ། །སྤྲུལ་པ་བྱེ་བ་དྲུག་ཁྲི་ཡིས། །རང་རང་མཐུན་པའི་ལུས་བླངས་ནས། ། སེམས་ཅན་དོན་ནི་བྱེད་པར་ནི། །འདིས་ནི་འགྱུར་རོ་མཁའ་འགྲོ་མ། །དེ་ནས་ངོ་བོ་ཀ་དག་ལ། །ཉི་མ་ལ་ནི་ཟེར་འདུས་ལྟར། །རང་གི་སྤྲུལ་པར་བཅས་པ་ནི། །རང་གི་(གཅིག་ལ་གཅིག་》ངོ་བོར་རང་ཐིམ་ནས། །དབྱེར་མེད་འབྱེད་པ་མེད་པར་འགྱུར། །ཅི་ལྟར་ཆུ་ལ་ཆུ་ཐིམ་དང་། །དེ་བཞིན་མར་ལ་མར་ཐིམ་དང་། །ནམ་མཁར་ནམ་མཁའ་ཐིམ་པ་བཞིན། །གཉིས་མེད་(སྔ་ཕྱི་མེད་ངོས་བཟུང་མེད་པར་འགྱུར། །རིག་པ་ལ་ནི་སུས་གོམས་པ། །དེ་ཡི་ལུས་ལ་རྟགས་འདིའོ། །{ས་རྡོ་》གང་དུ་གཏད་པའི་དངོས་པོ་ལ། །དེར་ནི་རང་ཤེས་འཛུད་པར་ནུས། །གང་དུ་འདུག་པའི་{རོ་ལ་སོགས་པ་}ས་ཉིད་དུ། །ལུས་ཀྱང་དེ་ཡི་རྗེས་སུ་སྟེ། །ཅི་ལྟར་རེག་པ་ཉིད་དང་མཚུངས། །གཞན་གྱི་དད་པ་བསྒྱུར་ནུས་དང༌། །བསམ་རྒྱུན་ཞེན་པ་རང་འགགས་དང་། །ནང་གི་རྟགས་དང་རྣམ་པར་ལྡན། །མངོན་སུམ་ཉིད་དུ་སུས་རིག་པ། །འདི་ནི་འབྱུང་བ་རང་གི་སར། །སྐལ་དང་ལྡན་པ་འདི་དེངས་ནས། །སྐྱེ་མེད་མཆོག་ལ་སྙོམས་པའོ། །(མོས་པ་བསྐྱེད་པ་}གང་གིས་སྐྱེ་མེད་སུ་ཡིས་ནི། །རྩད་ནས་ཆོད་པའི་མི་དེ་ལ། །རྟགས་ནི་འདི་ལྟ་བུ་ཡང་འབྱུང་། །འདི་རྟགས་སུ་ལ་ལྡན་པ་ནི། །(རྡོ་རྗེ་འཆང་}ང་དང་སྐལ་བ་མཉམ་པ་ཡིན། །ལུས་ལ་འབུ་(སྐྱེ་བ་མེད་པས་》སྲིན་ཤིག་ལ་སོགས། །གང་གི་སྒྲ་དང་སེན་མོ་སོགས། །འདི་ཀུན་མི་སྐྱེ་རྒྱུན་ཟད་ནས། །འདི་ནི་སྐྱེ་བ་མེད་པ་སྟེ། །འདི་ལྟར་རྟགས་དང་ལྡན་ནས་ནི། །ཟླ་བ་དག་ནི་གསུམ་ནས་ཀྱང་། །འདི་ནི་འབྱུང་བ་རང་དེངས་སུ། །ཟག་བཅས་ཕུང་པོ་མི་སྣང་བར། །རང་ལུས་འོད་ཀྱི་མདངས་དཀྱིལ་དུ། །རིག་དང་བཅས་པར་འདི་འགྱུར་རོ། །འདི་ལ་བར་མ་དོ་མི་སྲིད། །སྐྱེ་བའི་ཞེན་རྒྱུན་བཅད་པས་ན། །(འོད་ཀྱི་》སྐྱེ་གཉིས་མཚམས་སུ་ལུས་མི་སྲིད། །ལུས་ཀུན་(སྐུ་གསུམ་གྱི་}མཐའ་ཡང་453འདི་ཟད་ནས། །ལུས་མེད་(ཆོས་སྐུ་}ལུས་ཏེ་(ལོངས་སྐུ་}ལུས་ཀྱི་{སྤྲུལ་སྐུ་}མཆོག །འདི་གསུམ་{ལུས་མེད་པའི་}ལས་ནི་འདི་བརྒལ་ནས། །རང་དལ་ཆེན་པོའི་ལུས་(གྲུབ་པ་}མེད་པས། །རང་གི་ངོ་བོ་ཡེ་སངས་སུ། །ཡེ་གནས་སྙིང་པོའི་དོན་དུ་འགྱུར། །དེ་ཕྱིར་འདིས་ནི་སྐྱེ་མེད་ཐོབ། །སྐྱེ་བ་མེད་པའི་རྣལ་འབྱོར་དེ། །མི་གནས་སྟོང་པ་ཉིད་ལ་སྤྱོད། །སྟོང་པ་ཉིད་ཀྱི་རང་བཞིན་ལས། །མི་རྟོག་བསམ་པའི་ཞེན་མི་སྣང་། །ངང་དུ་ཡེ་གནས་དེ་བཞིན་ནོ། །འདི་ལྟར་རྟོགས་པའི་སྐྱེས་བུ་ཡིས། །ཡོད་མེད་ཡོན་ཏན་ཕུན་སུམ་ཚོགས་པ་ལྔ་ལྟར་ཀྱང་}བསམ་མི་ཁྱབ། །གཅིག་པར་གནས་པའི་ཡེ་ཤེས་ནི། །རང་གི་རང་སྟོན་སྟོན་པ་ཆེ། །མ་བཀོད་ཡེ་གདངས་རང་གནས་ལ། །ཐབས་དང་ཤེས་རབ་རང་བཞིན་ལས། །སངས་རྒྱས་ཉིད་ཀྱང་{རིགས་ཀྱང་}གཉིས་སུ་སྣང་། །འདི་ཀུན་དེ་ཡི་འཁོར་དུ་སྣང་། །གཞི་སྣང་རང་བཞིན་མེད་པ་ལས། །སྨྲ་བསམ་བརྗོད་མེད་ཆོས་སུ་སྣང་། །དུས་གསུམ་མཉམ་པ་ཉིད་དུ་ཡང་། །ཡེ་ནས་འདི་ཀུན་རང་གནས་པའོ། །གང་གི་སྐྱེས་བུ་བློ་རྩལ་ཅན། །ལུས་ཀྱི་རྟགས་ནི་རྫོགས་པ་ན། །བར་མ་དོ་ཡི་ཆོས་ཉིད་ལས། །བདེན་པ་མཐོང་སྟེ་སངས་རྒྱས་པའོ། །སུ་ལ་ངག་གི་རྟགས་ཡོད་པ། །འདི་ནི་སྤྲུལ་པའི་ཞིང་ཁམས་སུ། །དབུགས་དབྱུང་སྐྱེ་བ་གཅིག་གིས་ཐོགས། །སེམས་ཀྱི་རྟགས་དང་གང་ལྡན་པ། །འདི་ནི་ཚེ་ཡི་འདུ་བྱེད་ཀྱིས། །སྐྱེ་བ་གཉིས་ཀྱི་བར་མེད་པར། །སྐར་མདའ་དག་ནི་ནམ་མཁའ་ལ། །རྒྱུག་པའི་ཚུལ་དུ་སྐད་ཅིག་གསུམ། །སྤྲུལ་པ་ཉིད་དང་བཅས་པ་ཡང་། །ངོ་བོ་ཉིད་ལ་རང་ཐིམ་མོ། །ལུས་དང་ངག་གི་རྟགས་འཛོམ་ན། །འདི་ནི་བྱང་ཆུབ་སེམས་ཆེན་པོ། །སེམས་ཅན་འཛིན་པའི་སྙིང་རྗེ་ཅན། །འདི་ནི་སེམས་ཅན་འཛིན་པའི་ཕྱིར། །ལོ་ནི་བྱེ་བ་བརྒྱ་སྟོང་དུ། །མི་ཡི་ལུས་ནི་གཅིག་གིས་ཀྱང་། །འདི་དོན་རྫོགས་པར་བྱས་ནས་ནི། །སྐྱེ་གཉིས་བར་དུ་མི་འཇུག་པར། །མངོན་པར་རྫོགས་པར་འཚང་ཡང་རྒྱ། །ཡང་ན་སྐལ་ལྡན་སུ་ཞིག་ལ། །ལུས་དང་སེམས་ཀྱི་རྟགས་ལྡན་པ། །འདི་ནི་འཇིག་རྟེན་མི་ཡུལ་དུ། །ཡུན་རིང་དག་ཏུ་མི་གནས་པར། །སྐྱེ་བ་མེད་པ་གོང་བཞིན་ནོ། །ངག་དང་སེམས་ཀྱི་རྟགས་ལྡན་ན། །འདི་ལྟར་ལྡན་ན་ལོ་བཅུ་ནས། །འབྱུང་བ་རང་སར་དེངས་ནས་ནི། །སྣང་བ་ཉིད་ནི་མི་སྣང་བར། །ཆོས་ཉིད་ཟད་པའི་སར་བསྐྱལ་ལོ། །གང་ལ་ལུས་ངག་སེམས་ཀྱི་རྟགས། །འདི་ལྟར་སྐྱེས་བུ་སྐལ་ལྡན་ལ། །སུ་ལ་འཛོམ་པའི་སྐལ་ལྡན་454ལ། །འདི་ནས་ལོ་ནི་གཉིས་ནས་ཀྱང་། །འདི་ཡི་འབྱུང་བ་རང་དེངས་སུ། །འགྱུར་བ་འདི་ལ་ཐེ་ཚོམ་མེད། །འདི་ནི་སངས་རྒྱས་ཀུན་གྱི་ཡང་། །ལམ་དུ་སྣང་ངོ་ས་མ་ཡ། །འདི་ལྟར་རྫོགས་པའི་སྐྱེས་བུ་ཡིས། །ཅི་ལྟར་འདོད་པ་འབྱུང་སྲིད་ན། །དེ་ཀུན་ལ་ནི་འདིས་དབང་བསྒྱུར། །འདི་ལྟར་རྟགས་དང་མི་ལྡན་པར། །རང་སྣང་གདེངས་སུ་ཚུད་པར་ནི། །གང་གིས་ཁས་ནི་ལེན་པ་དེ། །ཡིད་དཔྱོད་རྣམས་ཀྱི་ལྟ་བ་དང་། །དེ་བཞིན་ཡིད་དཔྱོད་སྒོམ་པ་ནི། །འདི་ཀུན་ཡིན་པས་གྲོལ་བར་ཡང་། །འདི་ཉིད་ནུས་པ་མ་ཡིན་ཏེ། །འཁོར་བ་ཉིད་ལ་ཡུན་རིང་དུ། །མི་འདི་ཡང་ནི་གནས་པའོ། །ལུས་ངག་ཡིད་ཀྱི་རྟགས་ཀུན་ནི། །འགའ་ཙམ་བྱུང་བའི་སྐྱེས་བུ་ནི། །རྣམ་པར་གྲོལ་བ་མ་ཡིན་ཏེ། །འཇིག་རྟེན་ཐུན་མོང་དངོས་གྲུབ་དང་། །རིམ་གྱིས་ཉན་ཐོས་རང་སངས་རྒྱས། །འདི་ཀུན་གྱི་ནི་ས་ལ་ཡང་། །འདི་ཉིད་དེ་ཡི་ས་ལ་ཞུགས། །རྣམ་དག་ཆེན་པོའི་འབྲས་བུ་མེད། །རང་གི་སྣང་བ་བདེ་ལུགས་སུ། །འདི་ཡིས་ཟིན་པ་མ་ཡིན་ནོ། །དེ་ཕྱིར་རྣམ་པ་དང་བཅས་པའི། །སྣང་བ་ཉིད་ལ་སྤྱོད་པའོ། །གང་གི་ལུས་ངག་ལྡན་པ་ཡི། །རྟགས་ནི་རྫོགས་པའི་སྐྱེས་བུ་ནི། །མཉམ་པ་ཆེན་པོའི་ས་ལ་ཡང་། །འདི་ཀུན་འགྲོའོ་མཁའ་འགྲོ་མ། །དེ་ཕྱིར་དབྱིངས་རིག་བསྒོམ་པ་གཅེས། ། དབྱིངས་དང་རིག་པ་སུས་གོམས་པ། །གོང་དུ་བཤད་པའི་རྟགས་དེ་རྣམས། །{མི་འདོད་ཀྱང་འོང་ངེས་པའོ། །}མི་འབྱུང་ཉིད་ནི་མི་སྲིད་དོ། །ཞེས་སྐུ་གདུང་འབར་བའི་རྒྱུད་ལས། སྐལ་ལྡན་གྱི་སྐྱེས་བུ་རྣམས་ལ་ལུས་ངག་ཡིད་ཀྱི་རྟགས་དང༌། ད་ལྟ་ཅི་ལྟར་འབྱུང་བ་བསྟན་པའི་ལེའུ་སྟེ་གཉིས་པའོ།། །།དེ་ནས་རྡོ་རྗེ་རིགས་ཀྱི་ཡང་། །མཁའ་འགྲོ་མ་ནི་གསལ་བའི་ཡིད། །རབ་ཏུ་མི་འཇིགས་ཆེན་པོ་ཡི། །རྟགས་དང་ལྡན་པར་གྱུར་ནས་ནི། །རང་གིས་རང་གི་མིག་ཉིད་ཀྱང་། །སྔར་མ་ཕྱེས་པ་འདིར་{ཕྱིས་རྟགས་བསྟན་}ཕྱེས་པས། །དང་ཞིང་མགུ་བའི་སེམས་བསྐྱེད་ནས། །རྡོ་རྗེ་འཆང་ལ་འདི་སྐད་གསོལ། །ཀྱེ་ཀྱེ་སྟོན་པ་རྡོ་རྗེ་འཆང་། །ད་ལྟ་བསྒོམས་ཤིང་བསྒྲུབས་པ་ཡིས། །རྣལ་འབྱོར་སྐལ་ལྡན་གོམས་སེམས་ལ། །རྟགས་ནི་དེ་ལྟར་འབྱུང་བས་ན། །རྣལ་འབྱོར་སྐལ་དང་ལྡན་པ་ཞིག །སྙིང་པོ་ངེས་པ་འདི་རྙེད་ནས། །འདི་ལ་གོམས་པར་མ་ནུས་ཏེ། །དབྱིངས་དང་ཡེ་ཤེས་རིག་པ་ལ། །གང་གིས་འབྱོར་བའི་ཚད་མེད་ནི། །འོན་ཏེ་སྐལ་དང་ལྡན་པ་དེས། །འདི་ཉིད་གོམས་པར་བྱེད་455དུས་སུ། །ལུས་ནི་{དང་པོ་}འབྱུང་བས་བསྐྱེད་པས་ན། །འདི་དུས་འབྱུང་བ་{ནང་མི་མཐུན་པས་}བྱེར་ཟུག་ལས། །{འབྱུང་བའི་ཕུང་པོའི་ལུས་ཀྱི་རྟེན་འགྱེལ་ཏེ། །འབྱུང་བ་རང་སར་མ་དག་པས། །(དུས་སུ་}ཟུག་པ་ཡི་ནི་འབྱུང་བ་ལ། །ནད་ཀྱིས་བཏབ་པར་གྱུར་ནས་ནི། །སྐྱེས་བུ་ཚེ་ཡི་དུས་བྱེད་དུས། །གོང་མ་གོང་མའི་ལོང་མེད་པར། །འགྱུར་བའི་སྐལ་དང་ལྡན་པ་ལ། །ལྷག་མ་ཟག་པའི་ཕུང་པོ་ལ། །ཕྱི་རྟགས་ཇི་ལྟར་འབྱུང་བ་ལགས། །ཡང་ན་རྟགས་མེད་མི་གྲོལ་ལམ། །འདི་ཀུན་ཇི་ལྟར་འགྱུར་བ་ལགས། །འདི་ཀུན་སྟོན་པས་བདག་ལ་ཡང་། །ཐུགས་ཀྱི་དཀྱིལ་ནས་བཅུད་ཕྱུང་ནས། །བདག་ལ་འདི་ཡི་ཆོས་ཀུན་ཡང་། །སྟོན་པ་ཐུགས་རྗེ་ཆེན་པོ་ཡིས། །བདག་ལ་རིམ་པ་ཇི་ལྟ་བར། །བཀའ་སྩལ་ཞུའོ་བཅོམ་ལྡན་འདས། །དེ་ནས་སྟོན་པ་རྡོ་རྗེ་འཆང་། །འདི་སྐད་ཚིག་གི་སྙིང་པོར་ཡང་། །ཆོས་ཀྱི་དབྱིངས་ཀྱི་རང་བཞིན་ལས། །སྟོན་པ་ཡིས་ནི་གསུངས་པའོ། །ཐུགས་ནི་སྔོན་དུ་བཏང་ནས་ནི། །མཁའ་འགྲོ་གསལ་ཡིད་འབར་མ་ལ། །བོས་ཏེ་འདི་སྐད་བཀའ་སྩལ་ཏོ། །ཀྱེ་མ་མཁའ་འགྲོ་བདེ་བ་འབྱིན། །ཅི་ལྟར་ཁྱོད་ཀྱིས་འདོད་པའི་ཚིག །ང་ཡིས་སྤྲོ་ཡིས་ང་ལ་ཉོན། །ང་ནི་ཡེ་ནས་འཁྲུལ་མེད་པས། །འཁྲུལ་མེད་སེམས་ལས་བྱུང་བའི་ཚིག །ཁྱོད་ཀྱིས་འཁྲུལ་པ་མེད་པར་ཟུང་། །སྐྱེས་བུ་བློ་རྩལ་རབ་ཉིད་ནི། །འཁྲུལ་པའི་སྣང་བ་འདི་ཉིད་ལ། །འབྱུང་བ་རང་གི་སར་དེངས་ནས། །ངོ་བོ་ཉིད་ཀྱི་འབྲས་བུ་ལ། །ཟག་བཅས་ཕུང་པོ་མི་སྣང་བར། །འབྲས་བུ་རང་སངས་ཉིད་དུ་འགྱུར། །འདི་ལྟར་ཕྱི་ཡི་རྟགས་རྣམས་ཏེ། །གང་དག་མྱ་ངན་ལས་འདས་ནས། །དེ་ལ་སྐུ་དང་གདུང་དང་ནི། །དེ་བཞིན་འོད་དང་སྒྲ་ཉིད་དང་། །ས་ནི་གཡོ་བར་འགྱུར་བའོ། །ནམ་མཁའ་ཆར་དང་ཁུ་རླངས་དང་། །འདི་ལྟར་རྟགས་ནི་ཕྱི་ནས་འབྱུང་། །དེ་ནས་མཁའ་འགྲོ་གསལ་བྱེད་ཀྱིས། །སྟོན་པ་ལ་ནི་འདི་སྐད་ཞུས། །ཀྱེ་ཀྱེ་བཅོམ་ལྡན་རྡོ་རྗེ་འཆང་། །རིགས་ལྡན་མྱ་ངན་འདས་པའི་རྟགས། །སྐུ་ཞེས་བགྱི་བ་ཅི་ལྟ་བུ། །དེ་བཞིན་གདུང་ནི་རྣམ་པ་ཅི། །འོད་ཅེས་བགྱི་བ་གང་ལ་གསུངས། །དེ་བཞིན་སྒྲ་ཞེས་ཇི་ལྟ་བུ། །ས་ནི་ཇི་ལྟར་གཡོ་བ་ལགས། །དེ་བཞིན་ཆར་དང་ཁུ་རླངས་ཅི། །འདི་ཀུན་བདག་ལ་གསུང་དུ་གསོལ། །དེ་ནས་སྟོན་པས་ཡང་གསུངས་པ། །མཁའ་འགྲོ་གསལ་ཡིད་འབར་མ་ཉོན། །རིགས་ལྡན་མྱ་ངན་འདས་པ་ལ། །དེ་ཡི་ལྷག་མའི་ཟག་བཅས་ཀྱི། །ཕུང་པོ་རྗེས་ཤུལ་བསྲེགས་སྦྱངས་པས། །456དེ་ལ་སྐུ་ནི་རྣམ་གཉིས་ཏེ། །ཞི་བའི་སྐུ་དང་ཁྲོ་བོའི་སྐུ། །རྣམ་པ་གཉིས་ཀྱི་གཟུགས་སུ་ཡང་། །སུ་ཞིག་རྣལ་འབྱོར་ལྡན་པ་ལ། །འདི་གཉིས་གཟུགས་ཀྱི་རྣམ་པ་ཡང་། །གལ་ཏེ་གཉིས་ཀ་བྱུང་བ་ན། །འདི་ནི་བར་དོ་མེད་པར་ཡང་། །ངོ་བོ་ཀ་དག་ཆེན་པོ་ཡི། །གདེང་དང་ལྡན་པར་འདི་འགྱུར་རོ། །ཞི་བའི་སྐུ་ཡི་རྟགས་བྱུང་ན། །ཞག་ནི་ལྔ་ཡིས་བདེན་མཐོང་སྟེ། །དེ་ཡང་སངས་རྒྱས་ཉིད་ཐིམ་མོ། །གལ་ཏེ་ཁྲོ་བོའི་སྐུ་བྱུང་ན། །འདི་ནི་ཆོས་ཉིད་བར་དོ་ལ། །སྐད་ཅིག་ཉིད་ནི་ཆ་ལྔ་ལས། །གྲོལ་བར་འགྱུར་རོ་མཁའ་འགྲོ་མ། །སྐྱེས་མཆོག་མྱ་ངན་འདས་པ་ལ། །སངས་རྒྱས་ཀུན་གྱི་གདུང་ཡང་འབྱུང་། །སངས་རྒྱས་རིགས་ཀྱི་ཁྱད་པར་ལས། །གདུང་གི་རིགས་ཀྱང་ལྔ་ལྔར་འབྱུང་། །ཤ་རཱི་རམ་ནི་བདེར་གཤེགས་གདུང་། །དེ་བཞིན་པ་རི་རམ་ཞེས་ནི། །རྡོ་རྗེ་རིགས་ཀྱི་གདུང་ཡིན་ནོ། །ཆུ་རཱི་རམ་ནི་རིན་པོ་ཆེ། །བསེ་རཱི་རམ་ནི་པདྨའོ། །དེ་བཞིན་ཉ་རཱི་རམ་ཞེས་བྱ། །ལས་ཀྱི་རིགས་ཀྱི་གདུང་ཡིན་ནོ། །ཐབས་ལྡན་མྱ་ངན་འདས་པ་ཡི། །ལུས་ལ་འདི་ཀུན་འབྱུང་བ་སྟེ། །སོ་སོའི་རིགས་ཀྱི་གདུང་བྱུང་ན། །ཆོས་ཉིད་བར་མ་དོ་ལ་ཡང་། །རང་རང་རིགས་ཀྱི་སངས་རྒྱས་ཀྱི། །སྐུ་ནི་མཐོང་ནས་གྲོལ་བའོ། །ཤེས་རབ་འཁོར་གྱིས་ཡང་གསོལ་པ། །ཀྱེ་ཀྱེ་སྟོན་པ་རྡོ་རྗེ་འཆང་། །གདུང་གི་རྣམ་པ་དེ་ཀུན་ལ། །རྟགས་དང་ཁ་དོག་ཉིད་དང་ཡང་། །དབྱིབས་ནི་ཇི་ལྟ་བུ་ཞིག་ལགས། །དེ་བཞིན་ཆེ་ཆུང་རིམ་པ་ཡིས། །སོ་སོའི་རིགས་ཀྱི་གདུང་དུ་ཡང་། །འདི་ཀུན་ཇི་ལྟར་གྲོལ་བ་ལགས། །འདི་དག་བདག་ལ་བསྟན་དུ་གསོལ། །དེ་ནས་ཡང་ནི་བཀའ་སྩལ་པ། །ཀྱེ་མ་ཉོན་ཅིག་མཁའ་འགྲོ་མ། །ཤ་རཱི་རམ་ཞེས་དཀར་ལ་དྭངས། །སྣུམ་ལ་འདྲིལ་ཏེ་ཁ་དོག་གསལ། །སྲན་མ་ཡི་ནི་རྡོག་འབྲུ་ཙམ། །འདི་ནི་རུས་པའི་དྭངས་མ་ལ། །སྨིན་པས་འདྲིལ་བར་འབྱུང་བ་ཡིན། །ཐབས་ལྡན་དེ་ཡི་མགོ་ལས་འབྱུང་། །བ་རཱི་རམ་ཞེས་སྔོ་ལ་ནག །ཉུང་དཀར་གྱི་ནི་འབྲུ་ཙམ་པ་འམ། །ཡང་ན་སྲན་ཆུང་འབྲུ་ཙམ་མོ། །འདི་ནི་དྲོད་ཀྱི་དྭངས་མ་འདྲིལ། །དེ་ཡི་རྩིབ་མའི་གོ་མཚམས་ནས། །འབྱུང་བ་ཡིན་ནོ་མཁའ་འགྲོ་མ། །ཆུ་རཱི་རམ་ནི་ཁ་དོག་སེར། །ཉུང་འབྲུ་ཙམ་སྟེ་ཁྲག་ལའོ། །དེ་ནི་མཆིན་པའི་སྟེང་ནས་འབྱུང་། །བསེ་རཱི་རམ་ནི་དམར་ལ་དྭངས། །ཆེ་ཆུང་ཚད་ནི་ཉུང་འབྲུ་ཙམ། །འདི་ནི་འབྱུང་བ་འདུས་ལས་འདྲིལ། །སྐལ་དང་ལྡན་པའི་མཁལ་མ་ལས། །འབྱུང་བ་ཡིན་ནོ་མཁའ་འགྲོ་མ། །ཉ་རི་རམ་ནི་ཨིན་སྟེ། །ཉུང་འབྲུ་457ཙམ་ལ་ཁ་དོག་གསལ། །ཤེས་པ་རྣམས་ཀྱི་དྭངས་མ་ལས། །འདི་ནི་གློ་བའི་སྟེང་ནས་འབྱུང་། །འདི་ཀུན་ཕྱི་དབྱིབས་ཟླུམ་ལ་འདྲིལ། །ཀུན་ཀྱང་གཏིང་གསལ་ཁ་དོག་ལྔ། །ཉུང་འབྲུ་ཙམ་མམ་སྲན་མ་ཙམ། །སྙིང་ལ་འབྱུང་ངོ་མཁའ་འགྲོ་མ། །འདི་དང་ཡང་ནི་འདྲ་བ་ཡི། །རིང་བསྲེལ་ཉིད་ནི་ཕྲ་མོ་སྟེ། །ཏིལ་གྱི་འབྲུ་དང་རྡུལ་ཆ་ཙམ། །འདི་ནི་འབྱུང་བས་བཤིག་པར་ནུས། །འདི་ནི་སྤྲུལ་པའི་ཞིང་ཁམས་སོ། །གདུང་ནི་སུས་ཀྱང་འཇིག་མི་ནུས། །སྲ་མཁྲེགས་འཇིགས་པ་ཀུན་བྲལ་བ། །འདི་ཀུན་འཇིགས་མེད་སངས་རྒྱས་ཐོབ། །གདུང་གི་གནས་ནི་གོང་བཞིན་བཤད། །སེམས་ཅན་རྣམས་ལ་ཡེ་ཉིད་ནས། །རང་བཞག་ཆེན་པོའི་གཞི་ལ་གནས། །སྨིན་དང་མ་སྨིན་ཁྱད་པར་ལས། །མངོན་དུ་འབྱུང་དང་བག་ལ་ཞ །དེ་བཞིན་སྐུ་ནི་མགོ་ལས་སོ། །ཡང་ན་སྒལ་པའི་ཚིགས་མཚམས་ནས། །རིང་བསྲེལ་ཉིད་ནི་ཚིགས་བར་རམ། །ཡང་ན་ཤ་དང་པགས་པའི་བར། །འདི་ཀུན་ལས་ནི་བསྐྱེད་ཅིང་འབྱུང་། །འོད་ལ་རྣམ་པ་གསུམ་ཡིན་ནོ། །མུ་ཁྱུད་འཁོར་ཡུག་བཅས་པར་ནི། །གང་གི་ཤུལ་དུ་འབྱུང་བ་ན། །འདི་ནི་བར་དོ་དང་པོ་ལ། །ངེས་པ་ཡི་ནི་འབྲས་བུ་ཐོབ། །གལ་ཏེ་གྱེན་ལ་འགྲེངས་པ་ནི། །འདི་ནི་བར་དོ་མི་སྣང་བར། །སྐད་ཅིག་ལ་ནི་སངས་རྒྱས་དང་། །འོད་ནི་རྩིབས་ལ་སྣང་འགྱུར་ན། །འདི་ནི་བར་དོ་ཐ་མ་ལ། །མངོན་པར་བྱང་ཆུབ་ཉིད་རྙེད་དོ། །དེ་ལྟར་འོད་ཀྱི་དཀྱིལ་འཁོར་དུ། །གང་གིས་བྱང་ཆུབ་རྙེད་པའི་མི། །འདི་ནི་སྐལ་ལྡན་སེམས་ཅན་གྱིས། །སྤྲུལ་པ་ཡི་ནི་ཕྱོགས་བཅུ་རུ། །སེམས་ཅན་དོན་ཡང་རང་བཞིན་དུ། །འདི་ཡིས་བྱེད་དོ་མཁའ་འགྲོ་མ། །རྣལ་འབྱོར་ལྡན་པ་དེ་བཞིན་ནོ། །གང་དུ་གནས་པའི་གནས་ཁང་གི། །ཤར་གྱི་ཕྱོགས་ནི་ཉེ་བའི་སར། །སྒྲ་ནི་རབ་ཏུ་གྲགས་པ་ན། །འདི་ནི་རྡོ་རྗེའི་རིགས་སུ་འགྱུར། །དེ་བཞིན་ལྷོ་ཡི་ཕྱོགས་སུ་ཡང་། །སྒྲ་ནི་རིན་ཆེན་རིགས་སུ་འགྱུར། །ནུབ་དུ་པདྨ་དེ་བཞིན་ནོ། །བྱང་དུ་ལས་ཀྱི་རིགས་སུ་འགྱུར། །དེ་བཞིན་སྟེང་དུ་དེ་བཞིན་གཤེགས། །སྒྲ་ཡི་རང་བཞིན་འདི་ལྟ་བུ། །འུར་ཞིང་ཐུག་པ་{སུམ་བརྩེགས་དང་བཞི་བརྩེགས་སུ་]བརྩེགས་མ་དང་། །རྒྱུན་རིང་{ཡུན་མི་ཐུང་བ་)འཇམ་དལ་རིང་བའི་སྒྲ། །ཞི་དང་ཁྲོ་བོའི་(རྒྱུན་རིང་ཐུང་འཚམས་པ་ཁྱོད་ཀྱིས་སོ། །དེ་ལྟར་སྒྲ་དང་ལྡན་གྱུར་ན། །འདི་ནི་ལོངས་སྤྱོད་རྫོགས་པ་ཡི། །སྐུ་ཡི་འབྲས་བུ་ཐོབ་པའོ། །དེ་ཀུན་ལོངས་སྐུའི་ཚེ་དང་མཉམ། །འདི་ལྟར་458ལོངས་སྤྱོད་རྫོགས་ནས་ཀྱང་། །སྤྲུལ་པའི་སྐུ་ཡང་འབྱིན་པར་ནུས། །ནུས་དང་མཐུན་འཇུག་ཐབས་ཀྱིས་ནི། །འདི་ཡི་ས་ལ་མཐར་ཕྱིན་པའོ། །ས་ནི་གཡོ་བའི་སྐྱེས་བུ་དེའི། །དབུགས་དང་བྲལ་བའི་ཚེ་བྱུང་ན། །འདི་ནི་ཉན་ཐོས་ས་ཐོབ་པོ། །དེ་བཞིན་ཞག་{ཤི་ནས་}ནི་གསུམ་ན་ཡང་། །དེ་ཉིད་ས་ཡི་གཡོས་བྱུང་ན། །འདི་ནི་རང་སངས་རྒྱས་ཀྱི་ས། །ཞག་ནི་དྲུག་ནས་བྱུང་བ་ན། །འདི་ནི་བྱང་ཆུབ་སེམས་དཔའ་ཡི། །ས་ལ་འཇུག་གོ་མཁའ་འགྲོ་མ། །གལ་ཏེ་ཞག་ནི་དགུ་ན་ཡང་། །ས་ནི་གཡོས་པར་འགྱུར་བ་ན། །འདི་ནི་རིག་པ་འཛིན་པ་ཡི། །ས་ལ་ཅི་དགར་སྤྱད་པར་ནུས། །ས་ནི་གཡོས་པའི་སྐལ་ལྡན་ལ། །སངས་རྒྱས་འབྲས་བུ་མི་སྣང་སྟེ། །དེ་བཞིན་ས་དང་ལམ་རྣམས་ལ། །ཡུན་དུ་སྦྱང་ཞིང་གནས་པའོ། །ཡང་ཉོན་རྡོ་རྗེ་མཁའ་འགྲོ་མ། །ང་ཡིས་བསྟན་པའི་ཚིག་འདི་ཉོན། །འདི་ལྟར་སེམས་ཅན་ཐམས་ཅད་ནི། །ཚེ་ཡི་འདུ་བྱེད་བྱེད་པའི་ཚེ། །ནམ་མཁའ་ཡི་ནི་མཚན་ཉིད་ཀྱིས། །འདི་ཀུན་སྐྱེ་བའི་གནས་སྤྱོད་པའོ། །གང་གིས་ཤི་བ་དེ་ཚེ་ན། །ནམ་མཁའ་སྨུག་ནག་མུན་པ་ནག །དེ་བཞིན་ཆར་དང་ཁུ་རླངས་དང་། །རླུང་དང་སེར་བ་བུ་ཡུག་དང་། །འདི་ཀུན་སུ་ལ་བྱུང་བ་དེ། །དམྱལ་བ་ཡི་ནི་སྐྱེ་གནས་སུ། །འདི་ལ་བར་མ་དོ་མེད་པར། །འགྱུར་བ་ཡིན་ནོ་མཁའ་འགྲོ་མ། །ནམ་མཁའ་ན་བུན་ལྟ་བུ་ལ། །འོད་ནི་སེར་ལ་ཉི་ཟླ་ཤི། །རླུང་དང་སེར་བུ་མེད་པ་ལ། །སེར་སླག་(སྤྲིན་སེར་}ཉི་མ་མི་སྣང་དང་། །ཆར་འབབས་ཤུལ་ལམ་ཡང་ན་ནི། །དེ་ཡི་སྲོད་ལ་བབས་པར་གྱུར། །འདི་ལྟར་སུ་ལ་བྱུང་བ་དེ། །ཡི་དྭགས་ཀྱི་ནི་སྐྱེ་གནས་སུ། །སྐྱེ་བ་ཡིན་ནོ་མཁའ་འགྲོ་མ། །ནམ་མཁའ་སྨུག་ཅིང་རླུང་ཡང་མེད། །སྤྲིན་ནི་གནག་ལ་གོ་མཚམས་མེད། །ཡང་ན་ན་བུན་སྣང་བ་དང་། །རྨུགས་ཤིང་ཉམས་མི་དགའ་བ་ལ། །ཚེ་ཡི་འདུ་བྱེད་སུས་བྱས་པས། །འདི་ནི་བྱོལ་སོང་གནས་སུའོ། །ཤིན་ཏུ་དྲག་ཅིང་(ལྷ་མིན་རླུང་གིས་འཁྲུགས། །སྤྲིན་ནི་ཁམ་ནག་འཇིགས་པའི་གཟུགས། །རབ་ཏུ་འཁྲུགས་ཤིང་འགྲོ་འོང་བཅས། །འབྲུག་དང་གློག་གི་སྐད་འབྱིན་དང་། །ཉི་མ་ཟླ་བ་སྣང་མི་ནུས། ། འདི་ལྟར་སུ་ལ་བྱུང་བ་དེ། །འདི་ནི་ལྷ་མིན་སྐྱེ་གནས་སོ། །ནམ་མཁའ་གསལ་ཞིང་དྭངས་པ་ལ། །ཉི་མ་ཟླ་བའི་སྣང་བ་གསལ། །རླུང་དང་སེར་བུ་སྣང་མི་ནུས། །འདི་ནི་ལྷ་ཡི་སྐྱེ་གནས་སོ། །ཡང་ན་ནམ་མཁའ་གསལ་དྭངས་ལ། །མི་འབྱེད་སྤྲིན་ནི་དར་དཀར་བཞིན། །ཤིན་ཏུ་སྲབ་ཅིང་གསལ་བར་སྣང་། །459ཡང་ན་ཉི་ཟླ་འོད་ཁྱིམ་ཅན། །འདི་ལྟར་སུ་ལ་བྱུང་བ་དེ། །མི་ཡི་སྐྱེ་གནས་འདིས་འཐོབ་བོ། །དེ་ལྟར་རྟགས་དང་སུ་ལྡན་པ། །ངེས་པར་རིགས་དྲུག་སར་སྐྱེ་ཡིན། །འདི་ལྟར་མ་ཡིན་འདུ་བྱེད་རྣམས། །{ངེས་པ་མེད་པར་སྐྱེ་རྟགས་མེད་ངེས་པ་མེད་པ་ཡིན། །འདི་ལྟར་རྟགས་ནི་དེ་དག་ཀུན། །ཞག་(ཤི་ནས་}ནི་གཉིས་ནས་གསུམ་དུའོ། །འདི་ཀུན་སྐྱེ་གནས་དེར་སྐྱེའི་རྟགས། །ཡང་ན་ཉོན་ཅིག་མཁའ་འགྲོ་མ། །འདི་ནི་རྒྱུད་ཀྱི་རང་བཞིན་དུ། །འདི་ལྟར་འགྱུར་རོ་མཁའ་འགྲོ་མ། །མ་བསྐུར་གཞི་ནས་རྫོགས་པའི་དབང་ཐོབ་ནས། །ཅོག་བཞག་རང་སར་བཞག་པའི་མན་ངག་བསྟན། །འདའ་མེད་བསྲུང་མཚམས་མེད་པའི་ཉམས་ལེན་བྱ། །རང་གནས་གཅིག་སར་གནས་པའི་དགོངས་པ་ལ། །ཐིག་ལེ་མི་འགྱུར་ཚད་ལྡན་དམིགས་སུ་ནི། །དམ་པའི་དོན་གྱི་བདེན་པར་གནས་པར་བྱའོ། །སྐུ་གདུང་འབར་བ་ཆེན་པོ་རིན་པོ་ཆེའི་རྒྱུད་ཆེན་པོ་ལས། ཕྱི་རྟགས་བསྟན་པའི་ལེའུ་སྟེ་གསུམ་པའོ།། །།སྟོན་པ་རྡོ་རྗེ་འཆང་བ་ཡིས། །དེ་སྐད་ཚིགས་སུ་གསུངས་པ་ཡིས། །སངས་རྒྱས་འབྲས་བུ་ཆེན་པོ་ལས། །འཁོར་དུ་སྣང་བ་དེ་དག་ཀུན། །དགའ་ཞིང་མགུ་ནས་ཐལ་མོ་སྦྱར། །ཉིད་ཀྱིས་གསུངས་པའི་ཚིག་དོན་ལ། །རྗེས་སུ་ཡི་རང་མངོན་པར་བསྟོད། །དེ་ཀུན་སྐྱེ་བ་མེད་པར་གྲོལ། །ལྷ་དང་ལྷ་མིན་ཐམས་ཅད་ཀུན། །དད་པས་རྗེས་སུ་ཡི་རང་ངོ༌། །དཔལ་ནམ་མཁའ་མེད་པའི་རྒྱུད་རིན་པོ་ཆེ་སྐུ་གདུང་འབར་བའི་རྒྱུད་ལས།(སྐུ་གདུང་འབར་བའི་རྒྱུད་མ་བུ་བདུན་}གསང་བ་ཡང་གསང་ཡང་འདུས་ཀྱི་སྙིང་པོ། རང་བཞིན་རྫོགས་པ་ཆེན་པོའི་རྒྱུད། འབུམ་ཕྲག་དྲུག་ཅུ་རྩ་བཞི་ལས་ཁྱད་པར་དུ་འཕགས་པ་རྫོགས་སོ།། །།རྒྱ་རྒྱ་རྒྱ། རྒྱ་གར་གྱི་མཁན་པོ་བི་མ་ལ་མུ་དྲ་དང་། བོད་ཀྱི་ལོ་ཙཱ་བ་སྐ་བ་དཔལ་བརྩེགས་ཀྱིས་བསྒྱུར་ཅིང་གཏན་ལ་ཕབ་པའོ།། །།460