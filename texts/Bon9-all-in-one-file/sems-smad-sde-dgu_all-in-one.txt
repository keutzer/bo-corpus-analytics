བླ་མེད་རྫོགས་པ་ཆེན་པོའི་བཀའ་སེམས་སྨད་སྡེ་དགུའི་སྐོར་བཞུགས༎First edition 2005Copyright 2005 Library of Triten Norbutse Monastery.Published by:Triten Norbutse LibraryKathmandu, Nepal.
[I] དཔེ་སྐྲུན་གསལ་བཤད།    ཕྱི་ལོའི་དུས་རབས་ཉི་ཤུ་པའི་སྨད་ཙམ་ནས་བཟུང་གཡུང་དྲུང་བོན་གྱི་བཀའ་བརྟེན་འགྱུར་གཉིས་གཙོས་གསུང་རབ་མང་པོ་འཕྲུལ་དཔར་དུ་བསྐྲུན་ནས་འཛམ་གླིང་ཡུལ་གྲུ་དུ་མར་ཁྱབ་སྤེལ་གྱི་ཚ་རླབས་ཤིག་འཕྱུར་བཞིན་ཡོད་ཀྱང་། དེ་དག་ཀུན་དཔེ་གཟུགས་འབའ་ཞིག་ལས་དེང་རབས་ཀྱི་འགྲོ་སྟངས་དང་འཚམས་ཤིང་། ལྟ་བདེ་བ་དང་འཁྱེར་བདེ་བའི་དེབ་གཟུགས་ཉུང་ཤས་ཙམ་ལས་དཔར་སྐྲུན་བྱ་ཐུབ་མེད་ཅིང་། རིན་ཐང་ཆེ་ལ་ལོ་རྒྱུས་རིང་བའི་ཡིག་རྙིང་དཔེ་དཀོན་རིགས་མང་པོ་ཞིག་དཔར་དུ་བསྐྲུན་རྒྱུར་ལྷག་བསྡད་པ་རྣམས་སྲུང་སྐྱོབ་དང་དར་སྤེལ་ཆེད། ༧སྐྱབས་རྗེ་ཡོངས་འཛིན་སྨྲ་བའི་དབང་པོ་མཆོག་གི་རླབས་ཆེན་ཐུགས་རྗེའི་འཕྲིན་ལས་འོག་དཔལ་ལྡན་ཁྲི་བརྟན་ནོར་བུ་རྩེའི་དཔེ་མཛོད་ཁང་ནས་གཡུང་དྲུང་བོན་གྱི་སྔགས་དང་རྫོགས་ཆེན་སྐོར་གྱི་ཁྲིད་ཡིག་ཕལ་ཆེར་དེབ་གཟུགས་སུ་དཔར་དུ་བསྐྲུན་རྒྱུའི་ལས་འཆར་བཏིངས་ཏེ་དེབ་ཕྲེང་དུ་མ་དཔར་སྐྲུན་ཞུས་ནས་བོན་གྱི་སློབ་གཉེར་བ་དང་། བོན་ལུགས་ཞིབ་འཇུག་པ་བཅས་ལ་ལྟ་འཚོལ་སྤྱོད་བདེའི་མཐུན་རྐྱེན་བཟང་པོ་བསྐྲུན་ཡོད། ཐེངས་འདིར་བླ་མེད་རྫོགས་པ་ཆེན་པོའི་བཀའ་སེམས་སྨད་སྡེ་དགུའི་གསུང་པོད་འདི་ཉིད་དཔར་སྐྲུན་གྱི་ལས་གཞི་བརྩམས་ཏེ་གློག་འཕྲུལ་དུ་དཔར་རྩ་བསྒྲིགས་ནས་ཞུས་དག་གི་སྐོར་ལ་ཕྲན་ཚོས་དཔོག་ཚོད་ཀྱིས་དག་བཅོས་བྱས་ཁུལ་ལགས་ཀྱང་། གཞུང་འདིའི་ནང་བརྡ་སྤྲོད་འགྲོ་སྟངས་ཕལ་ཆེར་དེང་དུས་ཀྱི་བརྡ་འགྲོས་དང་མི་མཐུན་ཞིང་བརྡ་རྙིང་ཧ་ཅང་མང་པོ་འདུག་པ། དཔེར་ན། འོང་[II]མྱི་སྲིད། བཚལ་བ། ཁོང་བསྙིང་། བཙའ་རྐ། རྔོས་གྲུབ་ཡལ། དགྲོངས་པ་ཟབ་མོ་སོགས་ཀྱི་བརྡ་རྙིང་དང་། ཚིག་ཕྲད། དག་ཆའི་འགྲོ་སྟངས་རྣམས་དཔེ་རྙིང་མི་འདྲ་བ་ཁག་གཉིས་ལ་ཞིབ་འཇུག་བྱས་ཀྱང་གཅིག་མཚུངས་སུ་འདུག་པས་འདིར་ང་ཚོས་གནའ་བོའི་བརྡ་སྤྲོད་རིག་པའི་དཔང་རྟགས་སམ། བོད་ཀྱི་བརྡ་སྤྲོད་ཞིབ་འཇུག་གི་ཆེད་དུ་རང་སར་བཞག་པ་ལས་བཅོས་བསྒྱུར་གང་ཡང་བྱས་མེད། མ་དཔེ་གཉིས་གོ་བསྡུར་བྱས་ཏེ་དོན་དག་མི་མཐུན་པ་ཁ་ཤས་བྱུང་སྐབས་བཀའ་འགྱུར་ནང་ཡོད་པའི་དཔེ་དེའི་རྟགས་ལ་༼ཀ༽དང་། གཞན་སྒྲིག་པ་པོར་དྭོགས་གཞི་བྱུང་བ་རྣམས་གུག་རྟགས་༼༽འདིའི་ནང་བཞག་ཡོད། འདིར་དམིགས་གསལ་དུ་བཤད་དགོས་པ་ཞིག་ལ། སེམས་སྨད་སྡེ་དགུའི་གྲངས་ནི། འགྲེལ་ཡིད་བཞིན་རྣམ་པར་བཀོད་པའི་རྒྱན་ལས། ཆ་ལག་མེ་ལོང་དགུ་སྐོར་ནི་སེམས་སྨད་སྡེ་དགུ་སྟེ། ཐབས་ཀྱི་མེ་ལོང་ཐིག་ལེ་རྐྱང་སྦྲག་སྤྱོད། འཛིན་པའི་མེ་ལོང་གསེར་གྱི་ལུང་ནོན་ཆེ། གནས་པའི་མེ་ལོང་ལུང་ཕྲན་རྩ་བར་ཟུང་༼བཟུང་༽། གསུང་གི་མེ་ལོང་ཁུ་བྱུག་རོལ་པར་སྒྲོགས། ཐུགས་ཀྱི་མེ་ལོང་ཅོག་བཞག་མཉམ་པའི་ངང་། གསལ་བའི་མེ་ལོང་རིག་པའི་རྒྱུན་ཐག་བསྲིངས། གོམས་པའི་མེ་ལོང་ལུང་གི་རྒྱུན་ཐག་སྐྱོངས། སྐལ་པའི་མེ་ལོང་སེམས་ཀྱི་ངང་ཐག་འཐུད། སྣང་ལ་དངོས་མེད་མཛུབ་ཚུགས་ལྷུག་པར་ཞོག ཅེས་གསུངས་པ་ལྟར་ཡོད་དགོས་ཀྱང་། ཁྲི་བརྟན་ནོར་བུ་རྩེའི་བླ་བྲང་དུ་བཞུགས་པའི་དཔེ་རྙིང་དེའི་ནང་ངང་ཐག་གི་གཞུང་ཞེས་པ་མི་འདུག་ཅིང་། བཀའ་འགྱུར་ཁྲོད་དུ་བཞུགས་པ་དེའི་ནང་ངང་ཐག་གི་ལེའུ་ཞེས་པ་ཞིག་འདུག་ཀྱང་དེའི་གཞུང་འགྲེལ་གཉིས་ཀ་ལུང་གི་རྒྱུན་ཐག་གཞུང་འགྲེལ་གཉིས་ལས་མ་འདས་ཤིང་ཚིག་དོན་གཉིས་ཆ་ནས་གཅིག་པར་གྱུར་འདུག་པས་འདིར་བཀོད་མེད། ད་[III]དུང་རིག་པའི་རྒྱུན་ཐག་གི་འགྲེལ་བའི་མཇུག་ཏུ་རིག་པ་སེམས་ཀྱི་རྒྱུན་ཐག་དང་། བྱང་ཆུབ་སེམས་ཀྱི་ཉག་ཐག་དང་། ཡེ་ཤེས་སེམས་ཀྱི་ངང་ཐག་གསུམ། ཐག་པ་རྣམ་པ་གསུམ་ལས། བྱང་ཆུབ་སེམས་ཀྱི་ཉག་ཐག་ནི་ནུབ་སྟེ་མ་གྲགས་སོ། །ཞེས་ངང་ཐག་ལས་ཐ་དད་པའི་ཉག་ཐག་ཅེས་པ་དེའང་ནུབ་ནས་མ་གྲགས་པར་བཤད་ཡོད། དེ་ནི་ཐབས་ཀྱི་མེ་ལོང་ཐིག་ལེ་རྐྱང་སྦྲག་སྤྱོད། ཅེས་པའི་ལེའུ་དེ་དང་གཅིག་པ་མིན་ནམ་སྙམ་པས་ཀློག་པ་པོ་རྣམ་པས་དཔྱད་ཞིབ་གནང་རྒྱུ་དང་། ད་དུང་གསས་མཁར་རིན་པོ་ཆེ་སྤྱི་སྤུངས་སྒྲོན་མ་གསལ་བའི་ཏན་ཏྲ་ལས། ངང་ཐག་བསྐལ་པའི་སྒྲོན་མ་ཞེས་པ་འདི་སེམས་སྨད་སྡེ་དགུའི་ཁོངས་གཏོགས་ཀྱི་ངང་ཐག་དེ་ཉིད་ཡིན་མིན་དཔྱད་ཞིབ་ཆེད་དང་། གཞན་ཐིག་ལེ་དབྱིངས་འཆད་ཀྱི་འགྲེལ་བ་འདི་སེམས་སྨད་སྡེ་དགུའི་ཁོངས་གཏོགས་མ་ཡིན་ཀྱང་དཔེ་དཀོན་རྩ་ཆེན་ཞིག་ཡིན་སྟབས་འདིར་ལྷན་དུ་དཔར་སྐྲུན་ཞུས་ཡོད་པས་མཁྱེན་ལྡན་རྣམ་པས་ཐུགས་སྣང་ཡོད་པ་ཞུ། དེབ་ཕྲེང་ཉེར་གཅིག་པ་འདིའི་དཔར་སྐྲུན་གྱི་སྦྱིན་བདག་༧སྐྱབས་རྗེ་ཡོངས་འཛིན་སྨྲ་བའི་དབང་པོ་མཆོག་གིས་གནང་ནས་དེབ་གྲངས་ལྔ་བརྒྱ་ཐམ་པ་དཔར་དུ་བསྐྲུན་པ་ལགས་ན། གསུང་རབ་དཔར་སྐྲུན་གྱི་དགེ་རྩའི་མཐུ་ཡིས་༧སྐྱབས་རྗེ་མཆོག་གི་ཞབས་པད་བསྐལ་བརྒྱའི་བར་དུ་བརྟན་ཞིང་། སྐལ་ལྡན་ཚེ་གཅིག་ལ་སངས་རྒྱས་བཙན་ཐབས་སུ་བསྒྲུབ་པའི་ཡེ་གྲོལ་རྫོགས་པ་ཆེན་པོའི་བསྟན་པ་དབྱར་མཚོ་ལྟར་རྒྱས་པའི་སྨོན་འདུན་ཞུ།། །།	ཁྲི་བརྟན་ནོར་བུ་རྩེའི་དཔེ་མཛོད་ཁང་ནས་སྤྱི་ལོ་༢༠༠༤་ཟླ་༣ཚེས་༢༩ཉིན།། །།
དཀར་ཆགགསེར་གྱི་ལུང་ནོན་ཆེ་བ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ 1 གསེར་གྱི་ལུང་ནོན་ཆུང་བ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་52སེམས་ཕྲན་རིག་པ་ཁུ་བྱུག་གི་ས་གཅོད་ ་ ་ ་ ་ ་ ་ ་ ་ ་ ་ ་ ་ ་61རིག་པ་ཁུ་བྱུག་གི་གཞུང་ ་ ་ ་ ་ ་ ་ ་ ་ ་ ་ ་ ་ ་ ་ ་ ་  64རིག་པ་ཁུ་བྱུག་གི་འགྲེལ་བ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ 71ཅོག་བཞག་གི་ས་གཅོད་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ 128ཅོག་བཞག་གི་གཞུང་་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་  129ཅོག་བཞག་གི་འགྲེལ་བ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ 130རྒྱུན་ཐག་གི་ས་གཅོད་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་  143རྒྱུན་ཐག་གཞུང་་་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ 145རིག་པ་སེམས་ཀྱི་རྒྱུན་ཐག་གི་འགྲེལ་བ་ ་ ་ ་ ་ ་ ་ ་ ་ ་ ་ ་ ་ 147སེམས་ལུང་གི་རྒྱུན་ཐག་་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ 161ལུང་གི་རྒྱུན་ཐག་གི་འགྲེལ་བ་་ ་ ་ ་ ་ ་ ་ ་ ་ ་ ་ ་ ་ ་ ་ ་ 163སྣང་ལ་དངོས་མེད་མཛུབ་ཚུགས་ལྷུག་པར་བཞག་པའི་ལེའུ་་ ་ ་ ་ ་ ་ ་ 168གསས་མཁར་རིན་པོ་ཆེ་སྤྱི་སྤུངས་སྒྲོན་མ་གསལ་བའི་ཏན་ཏྲ་ལས། ངང་ཐག་་་་བསྐལ་པའི་སྒྲོན་མ་་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་ 175ཐིག་ལེ་དབྱིངས་ཀྱི་ཏི་ཀ་ ་ ་ ་ ་ ་ ་ ་ ་ ་ ་ ་ ་ ་ ་ ་ ་  196
[1]གསེར་གྱི་ལུང་ནོན་ཆེ་བ་བཞུགས་པའི་དབུ་ལགས་སོ།།    འདི་ནས་མར་ནི་བྱང་ཆུབ་པ་གསེར་གྱི་ལུང་ནོན་གྱི་ནང་ནས་དབུ་འཆད་ཆེ་བ་སྟོན་པར་འཆད་སྟེ། སྟོན་པ་དབྱིངས་ན་བཞུགས་ཅེས་པ། འདིས་སྟོན་པའི་འབྲུ་གཞོམ་པ་སྟོན་སྟེ། དེ་ལ་སྟོན་པ་ཞེས་བྱ་བ་ནི། རྣམ་པ་ཐམས་ཅད་མཁྱེན་པའི་ཡེ་ཤེས་དང་ལྡན་པས། འགྲོ་དྲུག་གི་སེམས་ཅན་ལ་ཡང་དག་པའི་དོན་མ་འགགས་པར་སྟོན་པས་སྟོན་པའོ། །ཡང་ན། སྟོན་པ་ལ་ཡང་རྣམ་པ་ལྔ། གང་ཞེ་ན། དཔེའི་སྟོན་པ་དང་གཅིག དོན་གྱི་སྟོན་པ་དང་གཉིས། རྟགས་ཀྱི་སྟོན་པ་དང་གསུམ། རྒྱུད་ཁུངས་ཀྱི་སྟོན་པ་དང་བཞི། ཡེ་ཉིད་ཀྱི་སྟོན་པ་དང་ལྔའོ། །དེ་ལ་དཔེའི་སྟོན་པ་གང་ཞེ་ན། དེ་ལ་དཔེའི་སྟོན་པ་ནི། ནམ་མཁའ་་སྟེ། དེ་ཅིའི་ཕྱིར་ཞེ་ན། ཡེ་ནས་སྟོང་པའི་ངང་ལས་གསལ་བ་དང་ལྡན་པ་དེས། འབྱུང་བ་བཞི་ལས་བརྩོགས་ཏེ། སྤྲིན་དང་ན་བུན་གཞའ་ཚོན་དང་། འབྲུག་དང་གློག་དང་ཐོག་ལས། བརྩོགས་པ་རྣམས། མ་འགགས་པར་སོསོར་གསལ་བར་བསྟན་པས་ནི་སྟོན་པ་ཡིན་ལ། ཡང་ན་སེམས་ཀྱི་དཔེ་ནམ་མཁས་མཚོན་ནས། སྟོན་པ་ནི་དཔེའི་སྟོན་པའོ། །དོན་གྱི་སྟོན་པ་ཞེས་བྱ་བ་ནི། བོན་ཉིད་ཡིན་ཏེ། དེ་ཅིའི་ཕྱིར་ཞེ་ན། ཡེ་ནས་དངོས་པོ་དང་མཚན་མ་ལས་འདས་ཤིང་གསལ་བ་དེས། ཐེག་པ་རིམ་པ་དགུའི་སྤྱི་བསྡུས་སྟེ། བོན་གྱི་སྒོ་མོ་བརྒྱད་ཁྲི་བཞི་སྟོང་ངམ། མཚན་མར་བཏགས་པའི་བོན་ཐམས་ཅད། མ་འདྲེས་སོ་སོར་གསལ་བར་སྟོན་པས་ནི་སྟོན་པ་ཡིན་ལ། ཡང་ན་སེམས་ཉིད་ནི་དོན་འདི་ལྟ་བུ་ཞིག་ཡིན་[2]ཞེས་བོན་ཉིད་ཀྱིས་མཚོན་ནས་སྟོན་པས་ནི། དོན་ཀྱི་སྟོན་པའོ། །རྟགས་ཀྱི་སྟོན་པ་ཞེས་བྱ་བ་ནི། བྱང་ཆུབ་ཀྱི་སེམས་ཉིད་དེ། ད་ཅིའི་ཕྱིར་ཞེས་ནས། སེམས་ཅན་དུ་གནས་པ་དེ་ལ། མན་ངག་འདི་རྟོགས་པས། ཡེ་ནས་དཔག་ཏུ་མེད་པའི་ངང་དེར་གསལ་དེ། གཟུགས་དང་ཁམས་དང་སྐྱེ་མཆེད་དང་། ཉོན་མོངས་པ་བརྒྱད་ཁྲི་བཞི་སྟོང་ལ། གཉེན་པོ་མ་འདྲེས་སོ་སོར་གསལ་བར་སྟོན་པས་ན་སྟོན་པ་ཡིན་ལ། ཡང་ན་དཔེ་དོན་དེ་གཉིས་ཀྱང་ནི་རྟགས་རང་ལ་ཡོད་དོ་བར་སྟོན་པས་ནི་རྟགས་ཀྱི་སྟོན་པའོ། །དེས་ནི་ཉིད་ལ་ཉིད་ཀྱིས་གསལ་བར་སྟོན་པ་ཙམ་མོ། །རྒྱུད་ཁུངས་ཀྱི་སྟོན་པ་ཞེས་བྱ་བ་ནི། དང་པོ་སྟོན་པ་གཤེན་ལྷ་འོད་དཀར་ཀྱི་ཐུགས་གསལ་བའི་ཡེ་ཤེས་ལས། ཐུགས་ཉིད་ཀྱི་བརྣག་པ་མན་ངག་ཕྱུང་སྟེ། འདི་གཤེན་ཚད་མེད་འོད་ལྡན་ལ་བརྒྱུད་ཅིང་བསྟན། དེས་འཕྲུལ་གཤེན་སྣང་ལྡན་ལ་བརྒྱུད་ཅིང་བསྟན། དེས་ཡེ་གཤེན་གཙུག་ཕུད་ལ་བརྒྱུད་ཅིང་བསྟན། དེས་གསང་བ་འདུས་པ་ལ་བརྒྱུད་ཅིང་བསྟན། དེས་ཞང་ཞུང་སྟོང་རྒྱུང་མཐུ་ཆེན་ཡན་ཅོད་དུ་བརྒྱུད་ཅིང་བསྟན་ནོ། །ཐང་ཅིག་ནི་ནམ་མཁའ་ལས་འཁོར་ལོ་བསྒྱུར་ནས། ནུབ་སྟེ་མ་གྲགས་པ་ཅིག་ལགས། དེ་ནས་གཤེན་སྒོམ་ཆེན་གྱིས་གཏེར་སྒོ་ཕྱེས་ནས། དགུང་ལོ་མང་དུ་ཐུགས་ལ་བརྣག་སྟེ་མ་བསྟན་པ་ཅིག་ལགས། དེ་ནས་ཞུ་གཡས་ལེགས་པོ་ལ་བརྒྱུད་ཅིང་བསྟན་པ་ལགས་སོ། །དེ་ལྟར་གཅིག་གིས་གཅིག་ལ་བརྒྱུད་ཅིང་། ཁུངས་ནས་བཤེར་ནས་སྟོན་པས་ནི། རྒྱུད་ཁུངས་ཀྱི་སྟོན་པ་ཞེས་བྱའོ། །ཡེ་བྱུང་གི་སྟོན་པ་བྱ་བ་ནི། སྲིད་པས་མ་བསྲིད་པ་ཡེ་སྲིད་མཁའ་ལ་བདེ་བའི་བྱང་ཆུབ་ཀྱི་སེམས་འདི་ཡིན་ཏེ། དེ་ནི་མ་བསྒྲིབས་སྟེ། གསལ་བའི་ཡེ་ཤེས་ཉིད་ལ་ཉིད་ཡེ་བྱུང་ནས། ངང་ལ་ངང་གིས་གསལ་བས་ནི། ཡེ་བྱུང་གི་སྟོན་པའོ། །དེས་ནི་འགྲོ་དྲུག་གི་སེམས་ཅན་ལ་ཡང་དག་པའི་དོན་དམ་པར་[3]འགྲུབ་བོ། །དོན་དམ་པར་སྟོན་པ་རྣམ་པ་ལྔ་ཡང་། ཡེ་ཉིད་ཀྱི་སྟོན་པ་ལ་འདུས་པའོ། །དེ་ནི་སྟོན་པའི་འབྲུ་གཞོམ་བསྟན་པའོ། །དེ་ལ་དབྱིངས་འབྲུ་ལ་བཅར་ཏེ་བཤད་ན། སྟོང་ཞིང་བདག་མེད་པ་དབྱིངས་ཡིན། མཚན་མ་ཡོངས་དང་བྲལ་བ་དབྱིངས་ཡིན། རང་བཞིན་མེད་པ་དབྱིངས་ཡིན། འགག་པ་མེད་པ་དེ་ལྟར་གནས་པ་དབྱིངས་ཡིན། ཡེ་ནས་སྤངས་པ་དབྱིངས་ཡིན། དངོས་པོ་རྡུལ་ཡང་མེད་པ་དབྱིངས་ཡིན། མ་གཡོས་པ་དབྱིངས་ཡིན་ཏེ། དོན་དམ་པར་བོན་ཉིད་འགྱུར་བ་མེད་པའི་དབྱིངས་ན་བཞུགས་པས། དབྱིངས་ན་བཞུགས་ཞེས་བྱའོ། །གཤེན་ལྷ་འོད་དཀར་ནི་སྤྱི་གཞུང་དང་སྦྱར་དེ་བཤད། བདག་དེ་འབྲུ་ལ་བཅར་ཏེ་བཤད་ན། བདག་ལ་ཡང་རྣམ་པ་གཉིས་སྟེ། ཡེ་ཤེས་༼ཀ ཡེ་ཉིད་༽ཀྱི་བདག་དང་། བག་ཆགས་ཀྱི་བདག་དང་གཉིས་སོ།། དེ་ལ་ཡེ་ཤེས༼ཀ ཡེ་ཉིད་༽ཀྱི་བདག་བྱ་བ་ནི། སྔོན་ཚེ་གོང་མ་ནས་སྦྱངས་སྦྱངས་པ་ལས་འཕྲོ་དང་སྐལ་བ་གཉིས་ག་དང་ལྡན་པ།  བློ་ལ་ཡེ་ཤེས་ཀྱི་མེ་འབར་བ། གཤེན་རབ་ཀྱི་གདུང་འཚོབ་པ། དེ་ནི་རིག་པའི་ཡེ་ཤེས་དང་ལྡན་ཏེ། ཡེ་ཤེས་ཀྱི་བདག་པོ་ཅན་ཡིན་པས་ནི། དེ་ལ་ཡེ་ཤེས་ཀྱི་བདག་ཞེས་བྱ་བར་མིང་གདགས་སོ། །དེ་ནི་བླ་ན་མེད་པའི་འབྲས་བུ་ཐོབ་པའི་རྒྱུ་ཅན་ནོ། །བག་ཆགས་ཀྱི་བདག་ཅེས་བྱ་བ་ནི། ཐེག་པ་འོག་མ་ལ་བག་ཆགས་རྟས་པ། བློའི་སྒྲིབ་པ་སྟུག་པོས་ནོན་པ། ལས་མི་དགེ་བ་ཐ་དད་པ་གཡོ་བ། སྲོག་ལྦུགས་ཀྱི་བདག་པོ་དེ་ཡིན་ཏེ། མ་རིག་ཅིང་རྨོངས་པ་སྟེ། ཉོན་མོངས་པའི་བདག་པོ་ཅན་ཡིན་པས་ནི། བག་ཆགས་ཀྱི་བདག་ཅེས་བྱ་བར་མིང་གདགས་སོ། །དེ་ནི་ངན་སོང་གསུམ་དུ་ལྟུང་ཅིང་རྒྱུ་བ་ཡིན་ནོ།། ཏིང་འཛིན་དེ་འབྲུ་ལ་བཅར་དེ་བཤད་ན། ཏིང་ངེ་འཛིན་ལ་ཡང་ཏིང་ངེ་འཛིན་ཀྱི་ཡན་ལག་འབུམ། དེ་ལས་བསྡུས་པ་བརྒྱད་ཅུ་རྩ་གཉིས་པ། དེ་ལས་བསྡུས་པ་བཅུ་དྲུག དེ་ལས་[4]བསྡུས་པ་གསུམ། དེ་ལས་བསྡུས་པ་ཅི་ཡང་མ་ཡིན་པའི་ཏིང་ངེ་འཛིན་ཏེ། དེ་ལ་ཏིང་ངེ་ཅེས་བྱ་བ་ནི། དརྒོངས་པ་མི་འགྱུར་བར་གསལ་བ་ལ་བྱ། དརྒོངས་པ་མི་འགྱུར་བ་དེ་ལས་འཆོར་བ་མྱེད་པ་ནི་ཏིང་ངེ་འཛིན་ཞེས་བྱ་སྟེ། དེ་ནི་ཡེ་ཤེས་ཀྱི་བདག་ཅན་ལ་གནས་སོ།  །ཡིད་དེ་ཡང་འབྲུ་ལ་བཅར་དེ་བཤད་ན། ཡིད་ལ་ཡང་རྣམ་པ་གཉིས་སྟེ། གང་ཞེ་ན། ཡིད་ཀྱི་རྣམ་པར་ཤེས་པ་དང་། ཉོན་མོངས་པ་ཅན་ཀྱི་ཡིད་གཉིས་སོ། དེ་ལ་ཡིད་ཀྱི་རྣམ་པར་ཤེས་པ་ནི། ཡེ་ཤེས་ཀྱི་བདག་ཅན་ལ་ཡོད་དེ། སེམས་ལ་རིག་པ་ཤར་ནས་ཅིར་ཡང་གསལབ་ནི། ཡིད་ཀྱི་རྣམ་པར་ཤེས་པའོ། །དོན་དམ་པར་ཡིད་ཀྱིས་ཆོད་པ་དང་མ་ཆོད་པ་གཉིས་མེད་པར་གནས་སོ། །དེ་ལ་ཉོན་མོངས་པ་ཅན་གྱི་ཡིད་ནི། བག་ཆགས་ཀྱི་བདག་ཅན་ལ་གནས་ཏེ། ཉོན་མོངས་པ་བརྒྱད་ཁྲི་བཞི་སྟོང་རྒྱུ་བའོ། །ཕྱག་འཚལ་ཅེས་བྱ་བ་ནི། དེ་ལ་སྟོན་པ་དེ་ཕྱག་གི་གནས་སུ་ཇི་ལྟར་གྱུར་པ་དང་། གཏན་ཚིགས་ནི་སྤྱི་གཞུང་དང་མཐུན། འདིའི་བཞེད་ཀྱིས། སྒོ་གཙེགས་སུ་འབྱུང་བ། མྱི་དམིགས་པའི་ཕྱག་རྣམ་པ་གསུམ་ཞིག་འཚལ་སྟེ། གང་ཞེ་ན། དརྒོངས་པ་ཡེ་ཤེས་ཆེན་པོ་གསལ་ལ་དམྱིགས་སུ་མྱེད་པའི་ཕྱག་ཞེས་བྱ་བ་གཞན་དུ་བཙལ་དུ་མེད་པ་དང་གཅིག གསུང་རང་བཞིན་མེད་པ་ཡེ་ཤེས་ཆེན་པོ་གསལ་ལ་དམྱིགས་སུ་མེད་པའི་ཕྱག་ཞེས་བྱ་བ་གཞན་དུ་བཙལ་དུ་མེད་པ་དང་གཉིས། སྐུ་མི་འགྱུར་བའི་ཡེ་ཤེས་ཆེན་པོ་གསལ་ལ་དམྱིགས་སུ་མེད་པའི་ཕྱག་ཞེས་བྱ་བ་གཞན་དུ་བཙལ་དུ་མེད་པ་དང་གསུམ་མོ། ཕྱག་དེ་གསུམ་ནི། མ་བཚལ་་་་་་་་་༼བཙལ་༽བར་ཀྱང་བཚལ་བའི་རྒྱུ། མ་དཔྱད་པར་གྱང་སྟེང་དུ་ཕེབས། མ་གསུང་བར་གྱང་རྒྱ་ཆེ་སྟེ། མི་འཚལ་བར་གྱང་འཚལ་བའི་མཆོག ཞེས་བྱ་སྟེ། དོན་དམ་པའི་ཕྱག་གོ །འཚལ་བ་དང་མ་འཚལ་བ་གཉིས་མེད་དོ། །དེ་ནི་རྟོགས་པ་ཆེན་པོའི་ཕྱག་ཡིན་སྟེ། [5] ཡེ་ཤེས་ཀྱི་བདག་ཅན་ལ་གནས་པའོ། །བསྟོད་ཅེས་པ་བསྟོད་པ་ལ་རྣམ་པ་གཉིས་ཏེ། གང་ཞེ་ན། སྟོན་པ་ཀུན་ཏུ་བཟང་པོ་གཤེན་ལྷ་འོད་དཀར་བསྟོད་པ་དང་གཅིག འདྲེན་པར་བྱེད་པའི་དཔོན་གསས་བསྟོད་པ་དང་གཉིས་སོ། །སྟོན་པ་ཀུན་དུ་བཟང་པོ་གཤེན་ལྷ་འོད་དཀར་བསྟོད་པས་ནི། བོན་མཉན་བ་དང་། སེམས་ཅན་གྱི་འདྲེན་སྟོན་བྱེད་པར་འགྲུབ་པའི་ཡོན་ཏན་ཡོད་དོ། །འདྲེན་པར་བྱེད་པའི་སློབ་དཔོན་བསྟོད་པས་ནི། གང་ཟག་བརྗིད་པ་དང་། བདག་ཞུ་བ་པོ་ཉིད་ཀྱི་སྒྲིབ་པ་འབྱང་བར་འགྱུར་བའི་ཡོན་ཏན་ཡོད་དོ། །ཨུ་ཡ་ཁ་ཐམ་ཅེས་པ། འདིས་གསང་བའི་ནན་ཏན་སྟོན་ཏེ། གསང་བའི་ནན་ཏན་ནི། འཇིག་རྟེན་དུ་གསང་བ་དྲུག་དང་། དོན་དམ་པའི་གསང་བ་གསུམ་སྟེ་དགུ་ཡང་དང་ཡང་སྦྱར་སྟེ་བཤད་ནས། སྤྱི་གཞུང་དང་མཐུན་ནོ། །དེ་ལ་ཨུ་ཡ་ཞེས་པ་ནི། རྒྱ་ནམ་པ་ལྡོང་གི་སྐད་དུ་ན། ཨུ་ཡ་ཞེས་བྱའོ། །ཞང་ཞུང་སྨྲར་གྱི་སྐད་དུ། ཨུ་ཡ་ཨག་ཐམ། ཞེས་བྱའོ། སྤུ་རྒྱལ་བོན་གྱི་སྐད་དུ། གསང་ངོ་ཁ་ཐམ་ཞེས་བྱའོ། །དོན་དམ་པར་མན་ངག་འདི་ནི་གསང་བའི་ཡང་གསང་བར་ཕྱུང་བའོ། །མ་ངག་འདི་ནི་ཅེས་པ། མ་ལ་ཡང་རྣམ་པ་གསུམ་སྟེ། གང་ཞེ་ན། འབྱུང་བའི་མ་དང་གཅིག མཚན་མའི་བོན་ཀྱི་མ་དང་གཉིས། སེམས་ཅན་ཀྱི་མ་དང་གསུམ་མོ། །དེ་གང་ཞེ་ན། འབྱུང་བའི་མ་ནི། ནམ་མཁའ་སྟེ། དེ་ཅིའི་ཕྱིར་ཞེ་ན། ནམ་མཁའི་ངང་ལས་འབྱུང་བ་བཞི་ལས་སྩོགས་པ་སྣང་སྲིད་ཐམས་ཅད་མ་བྱུང་བ་ཡང་དེའི་ངང་ལས་མྱེད་ལ་ཐིམ་ཡང་དེའི་ངང་ལ་ཐིམ་པས་ནི་འབྱུང་བའི་མའོ། །མཚན་མའི་བོན་ཀྱི་མ་ནི་བོན་ཉིད་སྟེ། དེ་ཅིའི་ཕྱིར་ཞེ་ན། བོན་ཀྱི་སྒོ་མོ་བརྒྱད་ཁྲི་བཞི་སྟོང་འམ། མཚན་མའི་བོན་ཐམས་ཅད། བྱུང་ཡང་དེའི་ངང་ལས་བྱུང་། ཐིམ་ཡང་དེའི་ངང་ལས་ཐིམ་པས་ནི། མཚན་མའི་བོན་ཀྱི་མའོ། །སེམས་ཅན་ཀྱི་མ་ལ་ཡང་རྣམ་པ་གཉིས་སྟེ། [6] དེ་གང་ཞེ་ན། སེམས་སྐྱེད་པའི་མ་དང་གཅིག ལུས་སྐྱེད་པའི་མ་དང་གཉིས་སོ། །དེ་གང་ཞེ་ན། སེམས་སྐྱེད་པའི་མ་ནི། རིག་པ་ཐབས་ཀྱིས་རྒྱུད་པའི་སློབ་དཔོན་ནོ། །ལུས་སྐྱེད་པའི་མ་ནི། འཁོར་བའི་གནས་ན་གང་ལ་གང་གིས་སྐྱེད་པར་བྱེད་པ་འདིའོ། །ངག་ཅེས་པ། ངག་ལ་ཡང་རྣམ་པ་གསུམ་སྟེ། ནམ་མཁའི་ངག་དང་གཅིག བོན་ཉིད་ཀྱི་ངག་དང་གཉིས། སེམས་ཅན་གྱི་ངག་དང་གསུམ་མོ། །དེ་གང་ཞེ་ན། ནམ་མཁའི་ངག་གིས་ནི། འབྱུང་བ་སོ་སོར་མ་འདྲེས་པར་སྟོན། བོན་ཉིད་ཀྱི་ངག་གིས་ནི། མཚན་མའི་བོན་སོ་སོར་མ་འདྲེས་པར་སྟོན། སེམས་ཅན་གྱི་ངག་ལ་གཉིས་སྟེ། གང་ཞེ་ན། སེམས་བསྐྱེད་ཀྱི་ངག་དང་། ལུས་བསྐྱེད་པའི་ངག་གཉིས་སོ། དེ་གང་ཞེ་ན། སེམས་བསྐྱེད་པའི་ངག་ནི། འདྲེན་པར་བྱེད་པའི་སློབ་དཔོན་གྱི་གསུང་ཡིན་ཏེ། སློབ་དཔོན་ཀྱིས་ཡང་དག་པའི་གདམ་ངག་གིས་ནི། ཞུ་བ་རྣམས་ལ་ཡང་དག་པའི་བརྣག་པ་ངག་གིས་བརྗོད་ནས་རྟོགས་པར་བྱེད་པ་སོ་སོར་མ་འདྲེས་པར་སྟོན་པ་ལ་བྱའོ། །ལུས་བསྐྱེད་པའི་ངག་ནི། འཁོར་བ་ལ་གནས་པའི་མ་ཡི་ངག་ཡིན་སྟེ། དེ་ནི་ལུང་ལས་ཀྱང་བདེན་པའི་དོན་ལས་མ་གཏོགས་པར། མ་ནི་ལོག་པར་མི་སྟོན་ནོ། །ཞེས་འབྱུང་སྟེ། ལུས་ཀྱི་མ་དེས་སྙིང་ལ་མནོ་བའི་བདེན་དོན་ངག་ཏུ་བརྗོད་ནས། ལེགས་པར་དགའ་བ་སོ་སོར་མ་འདྲེས་པར་སྟོན་པ་ལ་བྱའོ། །དོན་དམ་པར་ནི་སེམས་ཉིད་ཀྱི་མ་ངག་ལ་འདུས་པའོ། །འདི་ནི་ཕལ་གྱི་ཐུན་མོང་མ་ཡིན་ཏེ་ཅེས་པ། འདིས་ནི་ཐུན་མོང་མ་ཡིན་པ་སྟོན་དེ། དེ་གང་ཞེ་ན་ཐུགས་ཀྱི་བརྣག་པ་འདི་ནི། སྟོན་པ་གཤེན་ལྷ་འོད་དཀར་ལ། འཁོར་བསམ་གྱིས་མི་ཁྱབ་པ་རྣམས་ཡིད་ཀྱིས་ཞུ་ཡང་། རྟོགས་ཅིང་སྤྱོད་པ་ཉུང་བ་དང་། མི་སྤྱོད་པ་རྣམས་ཀྱི་ཐུན་མོང་མ་ཡིན་པར་དགོངས་ནས། གཤེན་ཚད་མེད་འོད་ལྡན་ལ་ཐུགས་རྗེ་བྱིན་ཀྱིས་རླབས་ཀྱིས་བོན་བཤད་ཅིང་བསྟན། དེས་[7]ཀྱང་ཕལ་དང་ཕལ་ཀྱི་ཐུན་མོང་མ་ཡིན་པས། འགའ་དང་འགའ་ལ་བསྟན་ཅིང་བཤད་པའོ། །བར་དུ་ནུབ་སྟེ་མ་གྲགས་པ་ཅིག་ལགས་སོ། །ཐུན་མོང་མ་ཡིན་པ་རྒུ་ནི་སྤྱི་གཞུང་དང་མཐུན། འདི་ནི་སྒོ་གཙེགས་སོ། །འདི་འིས་བཞེད་ཀྱིས་ནི། རྣམ་པ་ཅིག་དུ་ཐུན་མོང་མ་ཡིན་པ་ལྔས་སྟོན་ཏེ། དེ་གང་ཞེ་ན། སེང་གེའི་འོ་མ་ཁམས་སྣོད་སོ་མ་བཏང་གི་ཐུན་མོང་མ་ཡིན། ཡིད་བཞིན་ནོར་བུ་སེར་སྣ་ཅན་གྱི་ཐུན་མོང་མ་ཡིན། གཉིས་མེད་ངང་ལ་གཞག་པའི་དརྒོངས་པ། བདག་ཕྱོགས་ཅན་གྱིས་ཐུན་མོང་མ་ཡིན། མི་རྟོག་བརྟག་དུ་མེད་སྟེ། རྟོགས་པ་ཅན་གྱི་ཐུན་མོང་མ་ཡིན། ཐུགས་ཀྱི་བརྣག་པ་གསེར་གྱིས་ལུང་བརྣན། དད་པ་ཆུང་བའི་ཐུན་མོང་མ་ཡིན་ཏེ་ལྔའོ། །དབུའི་འཆད་བྱང་ཆེ་བའོ།། བྱང་ཆུབ་སེམས་གསེར་ཀྱི་ལུང་བརྣན་གྱི་འཆད་བྱང་ཆེ་བ་བསྟན་པའོ།། །།    ཅི་ནས་ཀྱང་དོན་མ་བཅོས་པའི་སྟེང་དུ་གཞག་པའི་ཏན་ཏྲ་ལས། ནམ་མཁའ་ནི་ཡེ་ནས་ཡོད་པ་ལས། དེ་ཅིས་ཀྱང་དོན་མ་བཅོས་པས་ནི། དཔེ་མ་བཅོས་བཅོས་སུ་མྱེད་ཅེས་བྱ་ལ། དེ་བཞིན་དུ་བོན་ཉིད་བདེ་བ་ཆེན་པོ་ཡང་། ཡེ་ནས་ཡོད་པ་ལས་མ་བཅོས་སྟེ། དེ་ཅིས་ཀྱང་བཅོས་རྒྱུ་མྱེད་ལ། བཅོས་སུ་མྱེད་འདོད་པས་ནི། མ་བཅོས་བཅོས་སུ་མྱེད་ཅེས་བྱའོ། དེ་བཞིན་དུ་ཀུན་གཞི་བྱང་ཆུབ་སེམས་ཀྱང་། ཡེ་ནས་ཡོད་པ་དེ་ལས་མ་བཅོས་སྟེ། དེ་ཅིས་ཀྱང་བཅོས་རྒྱུ་མྱེད་ལ། བཅོས་སུ་མྱི་འདོད་པས་ནི། མ་བཅོས་བཅོས་སུ་མྱེད་ཅེས་བྱ་ལ། དེ་ལྟ་བུའི་སྟེང་དུ་གཞག་པར་རྐའ་བས་ན། ཅི་ནས་ཀྱང་དོན་མ་བཅོས་པའི་སྟེང་དུ་གཞག་པ་དཀའ་ཅེས་བྱའོ། དཀའ་བ་རྣམ་པ་བཅུ་གསུམ་གྱི་སྒོ་ནས་ཅེས་པ། ལུང་ལས་ཀྱང་དཀའ་བ་མ་སྤྱད་སླ་བ་འོང་མྱི་སྲིད། གྱེན་ཅིག་མ་ཟེགས་༼འཛེག༽ཐུར་ཅིག་འོང་མྱི་སྲིད། ཁན་ཏེ་མ་བྱས་མངར་པོ་འོང་མི་སྲིད། སྒོ་ནས་མ་ཞུགས་ཕུགས་སུ་[8]ཕྱིན་མི་སྲིད། ངང་གིས་མ་བསྒོམ་འབྲས་བུ་ཐོབ་མྱི་སྲིད་ཞེས་འབྱུང་སྟེ། དཀའ་བ་རྣམ་པ་བཅུ་གསུམ་གྱི་སྒོ་ནས་འཇུག་ཅིང་བསྒོམ་པར་བསྟན་པའོ། དོན་གྱི་འབྲས་བུ་ཅེས་པ། དོན་གྱི་འབྲས་བུ་ལ་ཡང་གསུམ་སྟེ། དེ་གང་ཞེ་ན། སྐུ་མི་འགྱུར་བ་གཡུང་དྲུང་གི་འབྲས་བུ་དང་། གསུང་རང་བཞིན་མྱེད་པའི་འབྲས་བུ་དང་། ཐུགས་མཉམ་པ་ཉིད་འཁྲུལ་པ་མྱེད་པའི་འབྲས་བུ་དང་གསུམ་མོ། དེ་བཙལ་བའི་ཐབས་ནི། ཅིར་ཀྱང་མ་བཅོས་པའི་ངང་ལ། མྱི་ངམྱིགས་པའི་ཚུལ་གྱིས། རིག་པ་རྒྱུན་ཆགས་སུ་གསལ་བཏབ་སྟེ་དེ་ལས་མི་འདའ་བ་ནི་བཙལ་བའི་ཐབས་ཡིན་ནོ། །མན་ངག་གི་ཡང་མ་ངག་ཆེན་པོ་ཅེས་པ། མ་ངག་ལ་ཡང་ན། གོང་མའི་དོན་དེ་ཀ་ཉིད་མཉེན་ནམ་སྤྱེད་༼མཉམ་ནམ་སྤྱད་༽ན། མ་ངག་ཀ་ན་དེ་ཡིན་ཏེ། དེ་ནི་དཔག་གིས་མྱི་འཕོགས་༼དཔོག་༽པར་ཆེ་བའི་ཡོན་ཏན་ཡོད་པས་ནི། མ་ངག་གི་ཡང་མ་ངག་ཆེན་པོ་ཅེས་བྱའོ། དགོངས་པའི་ཡང་དགོངས་པ་ཟབ་མོ་ཅེས་པ། དགོངས་པ་ལ་ཡང་མང་ན་གཉིས་སུ་མྱེད་པ་འཛིན་པའི་དོན་ལ་དགོངས། སྤྲོས་པའི་མཚན་མ་དང་བྲལ་བའི་ཐིག་ལེ་ཉག་གཅིག་གི་དོན་ལ་དགོངས་པས་དགོངས་པའོ། །ཟབ་པ་ནི་དེ་ལྟ་བུའི་དོན་ནམ་མཁའ་དང་འདྲ་སྟེ། གཏིང་དཔག་མྱི་ཆོད་པས་དགོངས་པའོ། །ཆུ་སྲིན་ཅེས་པ། དཔེར་ན་སེམས་ཅན་ཆུ་སྲིན་ཀྱི་རྒྱལ་བ་ཅེས་བྱ་བ་ཅིག རྒྱ་མཚོའ་ཆེན་པོའི་གཏིང་ན་གནས་ཏེ། མི་རྣམས་ཀྱིས་རྒྱ་མཚོ་ཆེན་པོ་དེ་ལ་གོ་སྣ་ཚོགས་ནི་གོན། གྲུ་དང་གཟིངས་ནི་བཅས། ཨུན་ཞེས་བྱ་བ་དུང་ཕོ་མོ་ནི་རོལ་དུ་ཁྲིད་ནས། ཡིད་བཞིན་གྱི་ནོར་བུ་ལས་སྩོགས་ཏེ་རིན་པོ་ཆེ་སྣ་མང་དུ་དྲངས་ནས་འགྲོ་བ་དེ། དུང་དང་བྲལ་བའམ་ཆུ་སྲིན་གྱིས་མཐོང་ནས་དུས་ཅིག་དུ་མྱིད་ནས་གཏོང་བས་སླར་མི་འོང་པའོ། རྒྱ་མཚོ་ཅེས་པ། རྒྱ་མཚོའི་གཏིང་དུ་གསེར་གྱི་ཕ་བོང་སྲ་བརྟན་སླུམ་ཞེས་བྱ་བ་དེ་ཤོར་རམ་དྲིལ་ནས། སླར་[9]ཁ་རུ་འཐོན་ནས་འོང་མྱི་སྲིད་པ་དང་འདྲ་བར་ན། གོང་མའི་དགོངས་པ་ཟབ་མོ་དེ་རྟོགས་སམ་རིག་ན། བོན་ཉིད་ཀྱི་ཀློང་དུ་སེམས་ཉིད་ཐིམ་ནས་སླར་འཁོར་བ་ལྡོག་མི་སྲིད་པ་ལ་བྱའོ། །སུ་ལ་མྱི་སྨྲ་ཅེས་པ་གོང་མའི་དགོངས་པ་ཟབ་མོ་དེ་ནི་དིག་པའི་ཚུལ་འམ་ཆུ་མཁུར་བར་བླུགས་པ་ལྟར་ལས། བདག་གྱེར་ཞིང་འདི་བསྒོམ་མོ་ཞེས་སྨྲར་མྱི་བཏུབ་པ་ལ་བྱའོ། །སྒོམ་པ་ནི་བོན་ཉིད་མ་གཡོས་པ་ལ་སེམས་ཉིད་མ་བཅོས་པར་བཞག་པ་ལ་བྱའོ། །དེ་བཞིན་མ་བྱས་ཅེས་པ། མ་རྟོགས་པ་རྣམས་འདི་ལྟར་བསམ་མོ་འདི་ལྟར་བསྒོམ་མོ་ཞེས་སྨྲ་བ་དེ་ནི། དགོངས་པ་ཞལ་ཐོན་བྱེད། ཕྱག་རྒྱ་བཅས་ན་ཡལ། སྙིང་པོ་བརྗོད་ན་དིག་ཞེས་བྱ་སྟེ། ཤེལ་ཚ་རླན་ཤོར་ག་པུར་རྫི་ཕྱར་ལྟར་ཡལ་བར་འགྱུར་ཞེས་བྱའོ། ཡིད་ལ་བག་ཆགས་ནས་བསྒོམས་ན་འབྲས་བུ་ཆུད་མྱི་ཟ་ཅེས་པ། ཡིད་ལ་ཅི་ལྟར་བག་ཆགས་ལ་བསྒོམ་ཞེས་ན། ཚིག་དུ་མྱི་བརྗོད་དོན་ལ་བསྡུ། ཅི་ལྟར་བསྡུས་ཞེ་ན། ངང་རིང་བར་ལུང་བརྣན། ཏིང་ངེ་འཛིན་ལ་བཏང་སྙོམས་མྱི་བྱ།  ལས་རྣམ་པ་གསུམ་གྱི་སྒོ་ནས་འཇུག བསླུ་བ་པོའི་བག་ཆགས་ཡིད་བསྒགས་༼ཀ ཡིད་ལས་བརྣགས༽ལ་བསྒོམ། དེའི་དོན་ལ་ཡེངས་པ་མེད་ན་འབྲས་བུ་གཡུང་དྲུང་གི་སྙིང་པོ་ཐོབ་པར་འགྱུར་ཏེ། འབྲས་བུ་ཆུད་མྱི་ཟའོ། །ལྟད་མོ་ཅེས་པ་ཅི་ལྟར་ལྟ་ཞེ་ན། མྱི་འགྱུར་སྐུ་ལ་མ་བསྒྲིབས་ཡེ་ཤེས་ལྟ། བལྟས་པས་བདག་སེམས་བདག་གིས་མཐོང་། མཐོང་བས་མི་གསལ་ཅི་ཡང་མེད། ཀུན་ཀ་གསལ་བས་རྟོགས་པ་ཆེན་པོའི་ཕུལ་ཞེས་བྱའོ། །རོལ་མོ་ནི་ཅེས་པ། དོན་དམ་པར་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་བདེའ་བ་ཆེན་པོ་ཉིད་ལས་རོལ་མོ་བསམ་གྱིས་མྱི་ཁྱབ་པ་ཅིག་འབྱུང་བས། དེ་ཉིད་ལ་རོལ་ན་དགའ་ལ། ལོངས་སྤྱོད་ནི་བོན་ཉིད་ཟད་པ་མྱེད་པའི་དོན་དེ་རྟོགས་ན། ལོངས་སྤྱོད་ཀྱང་དགའ་བདེར་གཏེར་བ་ལ་བྱའོ། བདག་ཞལ་ཅེས་[10]པ། དོན་དམ་པར་བྱང་ཆུབ་ཀྱི་སེམས་གསལ་ཞིང་རྟོགས་པའི་དུས་ན། འདི་ལྟར་སྣང་བ་ཐམས་ཅད་སྒྱུ་མའི་རང་བཞིན་དུ་གསལ་ཏེ། དེ་ལྟར་གསལ་ཏེ། དེ་ལྟར་གསལ་ཙམ་ཉིད་སྨྱུ་མ་དེ་ལ་བདག་ཆགས་ཞིང་ཞེན་པར་མྱི་འགྱུར་བ་ལ་བྱའོ། །དོན་དམ་ཅེས་པ་དོན་དམ་པར་སེམས་ལ་ཚིག་གི་ཡན་ལག་མང་དུ་དྲངས་ནས་བཤད་ཀྱང་། དོན་ཐམས་ཅད་ནི་སེམས་ཉིད་བདེ་བ་ཆེན་པོ་ལ་འདུས་སོ། །འདུས་པའི་དོན་དེ་མ་ནོར་བར་སེམས་ཀྱིས་གསལ་བ་ལས། གསལ་ལོ་བའི་རྟོག་པ་ལས་ཀྱང་བསྡའ་བར་རྟོགས། དེ་ནི་མྱི་བདེ་བ་མྱེད་སྟེ་བདེ་བ། སྡུག་བསྔལ་མེད་སྟེ་ནི་སྐྱིད་པ། མ་ཚང་པ་མྱེད་སྟེ་ནི་ཕུན་སུམ་འཚོགས་པའོ། ཐིག་ལེ་ཅེས་པ། ཐིག་ནི་དགོངས་པ་གསལ་ལ་མྱི་ནོར་བ་ཡིན་ལ། ལེ་ནི་བདལ་པ་ཆེན་པོར་གནས་པ་ཡིན། གཅིག་ནི་བགྲང་དུ་མྱེད་པ་ཡིན། བཞག་པ་ནི་མྱི་འགྱུར་བ་ཡིན། མཚན་མ་ཡོངས་དང་བྲལ་བ་ནི་གོང་མའི་དོན་རྟོགས་ཙམ་ཉིད་ན། སྤྲོས་པའི་མཚན་མ་གཡོངས་དང་བྲལ་བ་ཆགས་པ་ནི་རྡུལ་ཕྲ་རབ་ཀྱང་མེད་པས་ནི། ཐིག་ལེ་གཅིག་ལ་བཞག་ན་མཚན་མ་ཡོངས་དང་བྲལ་ཞེས་བྱའོ། །གཤེན་ལྟ་འོད་དཀར་གྱི་བརྣག་པ་ཅེས་པ། མ་ངག་འདི་ནི་ཀུན་གྱི་ཐུན་མོངས་མ་ཡིན་བའི་ཕྱིར་ན། ཐུགས་ལ་བརྣག་པ་ཡིན་བས་གྱང་བརྣགས་པའོ། རྟོགས་ཅིང་བསྒོམ་པ་ཉུང་ནས་མ་བསྟན། ཐུགས་ལ་བརྣགས་པའི་ཕྱིར་ཡང་བརྣག་པའོ། དཀོན་ལ་དམར་བར་བྱ་བའི་ཕྱིར་ཐུགས་ལ་བརྣགས་པས་ཀྱང་བརྣགས་པའོ། །འདིའི་དོན་ལ་བརྣགས་ནས་བསྒོམས་ན། འབྲས་བུ་གདེངས་ཐོབ་པ་ཡིན་པའི་ཕྱིར་ན་ཡང་ཐུགས་ཀྱི་བརྣག་པ་ཞེས་བྱའོ། །བྱང་ཆུབ་ཀྱི་སེམས་གསེར་གྱི་ལུང་བརྣན་རྫོགས་སྷོ།། །།    འདི་ནི་ལུང་བརྣན་གྱི་ནང་ནས། དབུ་སྟོན་པ་དབྱིངས་ན་བཞུགས་པ་ནས། ཐ་མ་[11]བརྣག་པ་གཉིས་ཀྱི་སྣ་བཞུག་བསྟན་པ་ལགས་སྟེ། ལུང་ལོག་པ། དོན་གཅུས་པ། མན་ངག་གབ་པ་ལགས་སོ༎ སྒོ། གུད་སྭ༎ སུ་ལ་ཡང་ལ་ཡང་མ་བསྟན་པ་ཡིན། ཐང་ཅིག་ཁྲིམས་སྡེ་ལ་ཡང་གསང་ངོ་། ལུང་མ་བརྣན་པར་བཏང་ན་དམ་ཚིག་ཉམས་པ་ཡིན། འགའ་ལ་སྟོན། འཆད་བྱང་ཆུང་ངུན་རྫོགས་སྷོ༎ ༎    སྟོན་པ་དབྱིངས་ན་བཞུགས་པའི་གཤེན་ལྷ་འོད་དཀར་ལ། བདག་གི་ཏིང་ངེ་འཛིན་ཡིད་ཀྱིས་ཕྱག་འཚལ་བསྟོད། ཨུ་ཡ་ཁ་ཐམ། མན་ངག་འདི་ནི་ཕལ་གྱི་ཐུན་མོང་མ་ཡིན་སྟེ། རི་རབ་ལྷུན་པོ་བས་ནི་བྱིན་ཆེ་ལ་བསྐུར་ལྕི། རྒྱ་མཚོའ་མཆིང་རྣམས་པས་ནི་གཏིང་རིང་ལ་བརྟག་དཀའ། རྩི་ཐོག་གི་སྙིང་པོ་མར་ཁུ་བས་ནི་བཏུང་དཀའ་ལ་ཁོང་བསྙིང་། དྲེག་པ་ཅན་གྱི་ཆུ་རྡོ་བས་ནི་འདྲེད་ལ་འབྱིལ། ཡིད་བཞིན་གྱི་ནོར་བུ་རིན་པོ་ཆེ་བས་ནི། རྐོན་ལ་བཙལ་རྐའ། ལྷ་གཉན་གྱི་ཤེལ་སྒོང་བས་ནི་གཅེས་ལ་བཙའ་རྐའ། ཨུད་དུ་ཝ་རའི་མེ་ཏོག་བས་ནི་འབྱུང་བ་དཀོན། གསེར་གྱི་རུ་སྦལ་བས་ནི་མཐོང་བ་དཀའ། བར་སྣང་གི་མཁའ་ལ་འདུག་པ་བས་ཀྱང་གཡང་ས་ཆེ། ལྷའི་བུ་མོ་ཡིད་འཕྲོག་མ་བས་ཀྱང་སླུ་བ་བོའི་ཁ་འདྲེན་མང་། ཉི་ཟེར་གྱི་རྡུལ་ཆེ་བས་ཀྱང་། མཚན་མའི་འབྱུང་འཇུག་མང་། ནམ་མཁའི་མཚན་ཉིད་བས་ཀྱང་ཉམས་སུ་བླང་པའི་དྲོད་ཚད་བཟུང་པར་རྐའ། ཅི་ནས་ཀྱང་དོན་མ་བཅོས་པའི་སྟེང་དུ། བཞག་པར་རྐའ་བ་ཅིག་ལགས་སྟེ། རྐའ་བ་རྣམ་པ་བཅུ་གསུམ་གྱི་སྒོ་ནས་དོན་གྱི་འབྲས་བུ་བཙལ་བའི་ཐབས་འདི་ནི། མན་ངག་གི་ཡང་མན་ངག་ཆེན་པོའོ། །རྒོངས་པའི་ཡང་རྒོངས་པ་ཟབ་མོ་ཡང་དག་པ་ཡིན་སྟེ། འདི་ནི་ཆུ་སྲིན་རྒྱལ་བའི་གྲེ་བར་ནོར་བུ་རིན་པོ་ཆེ་ཆུད་པའམ། རྒྱ་མཚོའི་གཏིང་དུ་གསེར་གྱི་རྡོ་བ་[12]བོར་བ་ལྟར། སུ་ལ་མི་སྨྲའ་ཁ་ཐམ་རང་གིས་བསྒོམས་དེ་བཞིན་མ་བྱས་པ་འཕྱར་ལ་གཡེང་ན་རྔོས་གྲུབ་ཡལ་བར་འགྱུར། ཡིད་ལ་བརྣགས་ནས་བསྒོམས་ན་འབྲས་བུ་ཆུད་མི་ཟ། ལྟད་མོ་སེམས་ལ་བལྟས་ན་ཀུན་མཐོང་རྟོགས་པའི་ཡུལ། རོལ་མོ་དབྱིངས་སུ་རོལ་ན་ལོངས་སྤྱོད་དགའ་བདེར་བཏང་། བདག་ཞལ་བདག་གིས་མཐོང་ན་གཞན་མཐོང་སྒྱུ་མར་གསལ། དོན་དམ་སེམས་ལ་བསྡུས་ན། བདེ་སྐྱིད་ཕུན་སུམ་འཚོགས། ཐིག་ལེ་གཅིག་ལ་བཞག་ན་མཚན་མ་ཡོངས་དང་བྲལ་ཞེས་འབྱུང་སྟེ། གཤེན་ལྷ་འོད་དཀར་ཀྱི་བརྣག་པ། མན་ངག་གསེར་གྱི་ལུང་ནོན་གྱི་ནང་ནས། ཀླད་རྒྱངས་ཀྱི་དོན་ཚིག་དུ་བཀའ་སྩལ་པའོ༎ ༎    འདི་ནས་མར་ནི། གཤེན་ལྷ་འོད་དཀར་ཀྱི་ཐུགས་ཡང་དག་པའི་བརྣག་པ། འབྲས་བུ་ཆུད་མི་ཟ་བར་བྱ་བའི་ངེས་དོན་འདི་ནི། ཕྱི་རབས་ཀྱི་གཤེན་པོ་ལས་དག་པ་རྣམས་ལ་སྟོན་སྟེ། ཨེ་མ་ཧོ་གང་སྐྱེས་བུ་དག་ལས་འཕྲོའ་དང་སྐལ་བར་ལྡན་པ་ཞིག སེམས་མི་འགྱུར་བ་གཡུང་དྲུང་གི་འབྲས་བུ་འདི་བསྒོམ་པར་འདོད་ན། རྐའ་བ་རྣམ་པ་བཅུ་གསུམ་བོ་འདི་སྤྱད་ཅིང་བསྒོམ་བར་བྱ་སྟེ། དེ་ལ་རྐའ་བ་སྤྱོད་པའི་དང་པོ་ནི། རི་རབ་ལྷུན་པོ་བས་ནི་བྱིན་ཆེ་ལ་བཀུར་རྐའ་བའི་ཏན་ཏྲ་ལས། དེ་སོགས་གཤེན་ལྷ་འོད་དཀར་གྱི་ཐུགས་རྗེ་བྱིན་ཀྱི་རླབས་ཀྱིས་བཤད་ཅིང་བསྟན་ནས། གཤེན་ཚད་མེད་འོད་ལྡན་གྱིས་ནམ་མཁའི་དབྱིངས་འོད་གསལ་གྱིས་གནས་སུ་རྐའ་བ་སྤྱད་ཅིང་བསྒོམས། དེ་ནས་འཕྲུལ་གཤེན་སྣང་ལྡན་གྱིས་རི་རབ་ཀྱི་ཟོམ་ལ་དཀའ་བ་སྤྱད་ཅིང་བསྒོམས། དེ་ནས་ཡེ་གཤེན་གཙུག་ཕུད་ཀྱིས། གཡུ་ལུང་ཤེལ་ཀྱིས་བྲག་ཕུག་དུ་དཀའ་བ་སྤྱད་ཅིང་བསྒོམས་སྟེ། དེ་ཡན་ཅོད་ནི་ཏིང་ངེ་འཛིན་ལ་ཏིང་ངེ་འཛིན་གྱིས་བསྟན་ཅིང་བསྒོམས་པས་ལུང་མ་མནན་[13]ནོ། །ལུང་བརྣན་ནས་སྒོམ་པ་སློབ་པའི་དང་པོ་ནི། འཆི་མེད་གཙུག་ཕུད་གྱིས་གསང་བ་འདུས་པ་ལ་ཞག་གསུམ་དྲོ་བཞི་རུ་དགོངས་པ་ཉམས་ཀྱི་མན་ངག་བྱིན་ནས། ལུང་ཕོག་ཅིང་བརྣན་སྟེ། དགོངས་པ་ལ་འཇུག་པའི་ལས་དཀའ་བ་རྣམ་པ་གསུམ་བསླབས་སྟེ། ཐེག་པ་རིམ་པ་རྒུ་གང་གི་སྒོ་ནས་འཇུག་ཀྱང་རུང་སྟེ། ལུས་ཀྱི་ལས་སུ་ཕྱག་རྒྱ་རྐའ་བ་བསླབ་པ་དང་གཅིག ངག་གི་ལས་སུ་སྙིང་པོ་རྐའ་བ་བསླབ་པ་དང་གཉིས། ཡིད་ཀྱི་ལས་སུ་ཏིང་ངེ་འཛིན་རྐའ་བ་བསླབ་པ་དང་གསུམ་མོ། དེ་ནས་རི་རབ་ལྷུན་པོ་བས་ཀྱང་བྱིན་ཆེ་ལ་བཀུར་ལྕི་བ་དགུ་ནི་བསྟན་ཅིང་དབོག་སྟེ། ཡི་དམ་གྱི་ལྷ་གཤེན་ལྷ་འོད་དཀར་ཡེ་ཤེས་སྟོན་པ་ཅེས་བྱ་བ་མི་མངོན་པའི་དབྱིངས་ནས་སྤྱན་དྲངས་ནས་མདུན་གྱི་བར་སྣང་བཞག་སྟེ། དེ་ནས་བྱིན་ཆེ་ལ་བཀུར་ལྕི་བའོ། དམ་ཚིག་གི་ལྷ་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས། ཤེ་ཐུན་མང་ཝེར་གྱི་དབུས་སུ་འོད་ཀྱི་སྐུ། ནས་ཙམ་ཤེལ་ཀང་ཀ་རིའི་མདོག་འདྲ་བ་བསྟན་ཅིང་དབོག་སྟེ། བྱིན་ཆེན་ལ་བཀུར་ལྕིའོ། །ལས་ཀྱི་ལྷ་གང་བྱེད་པའི་གཙོ་བོ་གཉིས་མེད་ལྷག་པའི་ཁྱད་པར་ལས་བསྐྱེད་ནས་ལས་ཀྱི་བདག་པོར་བཞག་པ་དེ་ནི། བྱིན་ཆེན་ལ་བཀུར་ལྕིའོ། །ཡང་ན་འདྲེན་པར་བྱེད་པའི་སློབ་དཔོན་ཡི་དམ་གྱི་ལྷ་དང་འདྲ་སྟེ་བྱིན་ཆེ་ལ་བཀུར་ལྕིའོ། །དམ་ཚིག་གསེར་གྱི་གཉའ་ཤིང་དམ་ཚིག་ལྷ་དང་འདྲ་སྟེ། བྱིན་ཆེ་ལ་བཀུར་ལྕིའོ། །རྔོས་གྲུབ་འཕྲུལ་གྱི་ཡི་གེ་ལས་ཀྱི་ལྷ་དང་འདྲ་སྟེ་བྱིན་ཆེ་ལ་བཀུར་ལྕིའོ། །ཡང་ན་ཕྱག་རྒྱ་ལྷའི་སྐུ་ཡིན་སྟེ། ལྷའི་སྐུ་ནི་བྱིན་ཆེ་ལ་བཀུར་ལྕིའོ། །སྙིང་པོ་ལྷའི་གསུང་ཡིན་སྟེ། ལྷའི་གསུང་ནི་བྱིན་ཆེ་ལ་བཀུར་ལྕིའོ། །ཏིང་ངེ་འཛིན་ལྷའི་ཐུགས་ཡིན་སྟེ། ལྷའི་ཐུགས་ནི་བྱིན་ཆེ་ལ་བཀུར་ལྕིའོ༎ རྒྱ་མཚོ་འཇིང་རྣམས་པས་ཀྱང་གཏིང་ཟབ་ལ། རིང་ལ་བརྟག་རྐའ་བའི་ཏན་ཏྲ་ལས། བོན་ཉིད་བདེ་བ་ཆེན་པོའི་ཀློང་རྒྱ་མཚོ་དང་འདྲ་[14]བ་ལས། བོན་གྱི་སྒོ་མོ་བརྒྱད་ཁྲི་བཞི་སྟོང་ཆུ་བོ་དང་འདྲ་བ་འབྱུང་བ་དེ་ནི། གཏིང་རིང་ལ་བརྟག་རྐའ་སྟེ། དེ་ལ་ཡང་རྒྱུ་ཡི་བོན་བཞི་དང་འབྲས་བུའི་བོན་བཞི་སྟེ་བརྒྱད་ནི། ཆུ་བོ་བཞི་ཆུ་བྲན་བཞི་སྟེ་བརྒྱད་དང་འདྲ་ལ། རྒྱུ་འབྲས་གཉིས་ལས་ལ་བསླབ་པས་ཐེག་པ་ཆེན་པོ་ནི། རྒྱ་མཚོ་ཆེན་པོ་དང་འདྲའོ། །དེ་ཡང་དོན་དུ་ཆུ་བོ་དང་ཆུ་བྲན་ཐམས་ཅད་ཀྱང་། བྱུང་ཡང་རྒྱ་མཚོ་ཆེན་པོའི་ནང་ནས་བྱུང་ལ་སླར་ལ་ཡང་རྒྱ་མཚོར་ཐིམ་བ་དང་འདྲ་སྟེ། རྒྱུ་འབྲས་ཀྱི་ཐེག་པ་བརྒྱད་ཀྱང་། བྱུང་ཡང་ཁྱད་པར་ཆེན་པོའི་ཐེག་པ་ལས་བྱུང་། ཐིམ་ཡང་དེ་ཉིད་ལ་ཐིམ་སྟེ། རྟོགས་ན་དེ་ཡང་སེམས་ལ་འདུས་པའོ། །དེ་ལ་ཐེག་པ་དེ་རྒུ་ཀ་ལ་སྒོམ་པ་གཏིང་རིང་ལ་བརྟག་དཀའ་བ་རེ་རེ་ཡིན་སྟེ། གང་ཞེ་ན། མ་ཏ་ཕྱྭ་གཤེན་བ་ནི་མོབླའི་༼ཀ བློ་ཡི༽རྒྱལ་པོ་དཀྱིལ་ཕུ་བེར་ལས་ཀྱི་ལྷ་རུ་སྤྱན་དྲངས་ནས་མཚན་མ་ལ་སྒོམ་པ་ཡང་། གཏོ་སུམ་བརྒྱ་དྲུག་བཅུ་དང་། དཔྱད་བརྒྱད་ཁྲི་བཞི་སྟོང་རྒྱ་མཚོ་དང་འདྲ་སྟེ། གཏིང་རིང་ལ་བརྟག་རྐའོ། །སྣང་གཤེན་པ་ནི་གར་གསས་བཙན་པོ་ལས་ཀྱི་ལྷ་རུ་སྤྱན་དྲངས་ནས། མཚན་མ་ལ་སྒོམ་པ་ཡང་། གྱེར་སྒོ་ཆེན་པོ་བཞི་ནས་འཇུག་ཅིང་། སྐད་ཅོང་དགུས་བསྒྱུར་ནས། སྣང་སྲིད་ཀྱི་ཆོ་རབས་བསམ་གྱིས་མི་ཁྱབ་པ་འབྱུང་བ་ནི། རྒྱ་མཚོའ་དང་འདྲ་སྟེ་གཏིང་རིང་ལ་བརྟག་རྐའོ། །འཕྲུལ་གཤེན་བ་ནི་དབལ་གསས་རྔམ་པ་ལས་ཀྱི་ལྷ་རུ་སྤྱན་དྲངས་ནས་མཚན་མ་ལ་སྒོམ་པ་ཡང་། རྫུ་འཕྲུལ་ཆེན་པོབཅུ་གསུམ་དང་ཐབས་ཆེན་པོ་དྲུག་ནི། རྒྱ་མཚོ་དང་འདྲ་སྟེ་གཏིང་རིང་ལ་བརྟག་རྐའོ། །སྲིད་གཤེན་བ་ནི། འདུར་གསས་རྨ་བོ་ལས་ཀྱིས་ལྷ་རུ་སྤྱན་དྲངས་ནས། མཚན་མ་ལ་སྒོམ་བ་ཡང་། ཤི་ཐབས་སུམ་བརྒྱ་དྲུག་བཅུ་དང་འདུར་སྒོ་ཆེན་པོ་བཞི་ནི་རྒྱ་མཚོ་དང་འདྲ་སྟེ། གཏིང་རིང་ལ་བརྟག་རྐའོ། དགེ་བསྙེན་བ་ནི་ལྷ་ཀུན་ཤེས་འཕྲུལ་གྱི་རྒྱལ་པོ་ལས་ཀྱི་ལྷ་རུ་སྤྱན་[15]དྲངས་ནས་མཚན་མས་མཚན་མ་མྱེད་པའི་དོན་བཙལ་ནས་བསྒོམ་པ་ཡང་། དཀའ་བ་བཞི་དང་དག་པ་གཉིས་དང་། རྙེད་པ་གསུམ་སྟེ་རྒུ་ནི་རྒྱ་མཚོ་དང་འདྲ་སྟེ་གཏིང་རིང་ལ་བརྟག་རྐའོ། །གཤེན་གྱི་དྲང་སྲོང་བ་ནི། གཡུང་དྲུང་ཚེའི་རྒྱལ་པོ་ལས་ཀྱི་ལྷ་རུ་སྤྱན་དྲངས་ནས། མཚན་མས་མཚན་མ་མེད་པའི་དོན་བཙལ་ནས། སྒོམ་པ་ཡང་། སྤང་བ་བཅུ་དང་སྤྱད་པ་བཅུ་དང་། མཚོན་པ་གཉིས་དང་སྦྱང་པ་གཉིས་དང་བསྒྲུབ་པ་གསུམ་ནི་རྒྱ་མཚོ་དང་འདྲ་སྟེ། གཏིང་རིང་ལ་བརྟག་རྐའོ། །གཤེན་གྱི་ཨ་དཀར་བ་ནི། ཁྲོ་བོ་ཆེན་པོ་ཁ་འགྱིང་ཁ་ལས་ཀྱི་ལྷ་རུ་སྤྱན་དྲངས་ནས། མཚན་མས་མཚན་མ་མྱེད་པའི་དོན་བཙལ་ནས་བསྒོམ་བ་ཡང་། བསྒྲུབ་པའི་ཡན་ལག་བཅྭོ་བརྒྱད་དང་། བསྙེན་པ་སྒོ་དགུ་ནི་རྒྱ་མཚོ་དང་འདྲ་སྟེ་གཏིང་རིང་ལ་བརྟག་དཀའོ། ཡེ་གཤེན་བ་ནི། གཡུང་དྲུང་ཡེ་དབང་གིས་རྒྱལ་པོ་ལས་ཀྱི་ལྷ་རུ་སྤྱན་དྲངས་ནས། འཇུག་པ་རྣམ་པ་བཞི་དང་། ཏིང་ངེ་འཛིན་གྱི་ཡན་ལག་བཅུ་དྲུག་དང་། རྟགས་དྲུག་ནི་རྒྱ་མཚོ་དང་འདྲ་སྟེ། གཏིང་རིང་ལ་བཀའ་བརྟག་དཀའོ། །ཁྱད་པར་ཆེན་པོ་བ་ནི། ཡི་དམ་གྱི་ལྷ་དང་། ལས་ཀྱི་ལྷ་དང་། དམ་ཚིག་ལྷ་དང་གསུམ་ནི། དོན་དམ་པའི་ལྷ་གཅིག་ལ་འདུས་པར་མཛད་ནས། མི་དམིགས་པ་ཉིད་སྒོམ་པ་དེ་ནི། ཡེ་ནས་ཡིན་པའི་དོན་ལས་མ་བཅོས་པ་སྟེ། རྒྱ་མཚོ་ཆེན་པོ་དང་འདྲ་སྟེ་གཏིང་རིང་ལ་ཡོངས་སུ་བརྟག་རྐའོ། །རྩི་དོག་གི་སྙིང་པོ་མར་ཁུ་བས་ནི་བཏུང་རྐའ་ལ་འཁོག་བསྙིང་པའི་ཏན་ཏྲ་ལས། ཐེག་པ་བདུན་མར་བོར་ནས། ཡེ་གཤེན་པའི་ཐེག་པ་ལ། ཞུགས་ལ་སེམས་ཀྱི་འབྲས་བུ་བཚལ་༼བཙལ་༽དགོས་པ་དེ་ནི། རྩི་དོག་༼ཏོག་༽གི་སྙིང་པོ་མར་ཁུ་བས་ཀྱང་བཏུང་དཀའ་ལ་ཁོང་བསྙིང་སྟེ། གང་ཞེ་ན། དང་པོ་ཆགས་པ་མེད་པའི་སེམས་དང་ལྡན་པར་བྱ་བའི་འདུ་ཤེས་འཇུག་པར་དཀའ་སྟེ། ལུང་བརྣན་ལ་ཆགས་པར་བྱེད་པའི་ཡིད་[16]གདུལ། དེ་ནས་དབེན་པར་ངེས་པའི་གནས་སུ་ས་བཟུང་ལ་འདུག་པར་རྐའ་སྟེ། ལུང་བརྣན་ལ་འགྲོ་བར་སྡོག་པའི་ལུས་གདུལ། དེ་རྒོས་པ་སྤྱད་པར་བྱ་བའི་ནོར་དང་ཟས་ལ་་ཆོག་ཤེས་བསྐྱེད་པའི་སྲན་རྐའ་སྟེ། ལུང་བརྣན་ལ་འདོད་པ་སྐྱེ་བའི་ཡིད་གདུལ། དེ་ནས་བག་ཆགས་ངན་པ་ལ་རྗེས་སུ་རྒྱུ་བའི་བློ་མི་འབྱུང་བར་བྱའི་ཐབས་རྐའ་སྟེ། ལུང་བརྣན་ལ་བག་ཆགས་ངན་པའི་བློ་གདུལ། དེ་ནས་རྩེ་གཅིག་ཏུ་དད་པ་སྐྱོ་ངེས་མེད་པའི་ངང་བསྲིང་བ་དཀའ་སྟེ། ལུང་བརྣན་ལ་སྐྱོ་བར་བྱེད་པའི་འདུ་བྱེད་གདུལ། དེ་ནས་ཉམས་སོད་པར་བྱེད་པའི་བགེགས་ལ་འཛིན་རྟོག་མེད་པར་ཐག་བཅད་པར་བྱ་བའི་ཐབས་རྐའ་སྟེ། ལུང་བརྣན་ལ་རྣམ་རྟོག་ལྡང་པའི་ཡིད་གདུལ། དེ་རྣས་ལས་རྣམ་པ་གསུམ་ལ་ཡིད་གཞུངས་ཤིང་གཡེང་པ་མེད་པར་ཐང་ཆོད་པར་དཀའ་སྟེ། ལུང་བརྣན་ལ་ཡེངས་པར་བྱེད་པའི་འདུ་བྱེད་གདུལ། དེ་ནས་ཞི་གནས་དང་ལྷག་མཐོང་གཉིས་ཀྱི་ཁད་བསྙམ་ཞིང་གཆིག་༼གཅིག་༽གི་དབང་དུ་མི་གཏང་པའི་ཚད་གཟུང་བ་དཀའ་སྟེ། ལུང་བརྣན་ལ་ལྡང་དུབ་ཀྱི་ཡིད་གདུལ། དེ་ནས་གཞན་ལས་དཔགས་སོ་སྙམ་པའི་ཤེས་བྱ་མི་འབྱུང་པར་བྱ་བ་དོན་ལ་གནས་པར་རྐའ་སྟེ། ལུང་བརྣན་ལ་ཤེས་སོ་སྙམ་པའི་ཤེས་བྱ་གདུལ་ལོ།། །།    འདི་ནས་མར་ནི། དྲེག་པ་ཅན་གྱི་ཆུ་རྡོ་བས། འགྲེད་ལ་འགྱིལ་པའི་ཏན་དྲ་ལས། སེམས་ཀྱི་ཡིད་བཟུང་ལ་ལུང་བརྣན་ཏེ་བསྒོམས་པ་སྟོན་ཏེ། དེ་ལ་ཡིད་ནི་ཆུ་རྡོ་བས་ཀྱང་འགྲེད་ལ་འགྱིལ་བས་གཟུང་པར་རབ་ཏུ་རྐའོ། །དེ་ཡང་སེམས་མ་རྟོགས་པའི་དུས་ན་ནི། སེམས་ཀྱིས་ཡིད་གཟུང་བར་རྐའ་སྟེ། དེ་རྐའ་བའི་དཔེ་ནི་ཅི་འདྲ་ཞེ་ན། སེམས་ནི་ནམ་མཁའ་འདྲ་ལ། ཡིད་ནི་སྤྲིན་འདྲ། ཉོན་མོངས་པ་ཅན་གྱི་ཡིད་ནི་རླུང་འདྲ་སྟེ། སྤྲིན་ལ་རླུང་གིས་བསྐྱོད་པའི་ཚེ་ན་གཡོ་ཞིང་འཁྲུག་པར་བྱེད་པ་དང་འདྲ་བར་ན། ཡིད་ལ་ཡང་[17]ཉོན་མོངས་ཅན་གྱི་ཡིད་ཀྱིས་བསྐྱོད་པའི་ཚེ་ན་ཡང་། གཡོ་ཞིང་འཁྲུག་པར་བྱེད་དོ། །དེ་ལ་རླུང་མ་ཞི་བའི་བར་དུ་སྤྲིན་ལ་འདུག་ཡུལ་མེད་པས། གཟུང་གིས་མི་ཟིན་ནོ། །དཔེ་དེ་བཞིན་དུ་ཉོན་མོངས་པ་ཅན་གྱི་ཡིད་མ་ཐུལ་ན། ཡིད་ཀྱི་རྣམ་པར་ཤེས་པ་འདུག་ཡུལ་མེད་པས། ཆུར་རྡོ་བས་ཀྱང་འགྲེད་ལ་འབྱིལ་བས། གཟུང་བར་རབ་ཏུ་རྐའོ།། དེ་གཟུང་བའི་ཐབས་ནི། འདི་ལྟར་སྣང་བ་ཐམས་ཅད་སེམས་ཐིག་ལེ་ཉག་གཅིག་ཏུ་རྟོགས་པར་བྱའོ།། དེ་ལྟར་རྟོགས་ཙམ་ཉིད་ན། བདག་དང་གཞན་དུ་འཛིན་པ་མེད་པས། ཉོན་མོངས་པ་ཅན་གྱི་ཡིད་མེད་ཅིང་མི་སྣང་ངོ་། །ཉོན་མོངས་པ་ཅན་གྱི་ཡིད་མེད་ན་ནི། ཡིད་ཀྱི་རྣམ་ཤེས་པ་ནི། སེམས་ཀྱི་རང་བཞིན་དུ་འགྱུར་རོ། །དེ་བས་ན་ཉོན་མོངས་པ་ཅན་གྱི་ཡིད་ལ་ལུང་ཡང་ནས་ཡང་དུ་བརྣན་ཏེ། བདག་དང་གཞན་དུ་འཛིན་པ་མེད་པར་བྱས་ལ། ཉོན་མོངས་པ་ཅན་གྱི་ཡིད་གདུལ་ལོ།། སེམས་རྟོགས་པའི་དུས་ན་ནི། ཡིད་གཟུང་བའི་ལུང་བརྣན་པ་སླ་སྟེ། ཉོན་མོངས་པ་ཅན་གྱི་ཡིད་མེད་པས། ཡིད་ཀྱི་རྣམ་པར་ཤེས་པ་ནི་རྟ་འདྲ། རང་རིག་པའི་སེམས་ནི་མི་འདྲ་སྟེ། རྟ་ལ་མིས་ཞོན་ནས་བསྐྱོད་ན་གར་ཡང་ཕྱིན་ལ། བཞག་ན་གནས་ན་འདུག་པ་དང་འདྲ་སྟེ། དོན་དམ་པ་རང་གི་སེམས་ཉིད་རྟོགས་ན། སེམས་ཅིར་ཡང་མ་གཡོས་པ་ནི་སེམས་ཉིད་ཡིན་ལ། སེམས་ལས་རིག་པ་ཤར་ནས་ཇིར་ཡང་གསལ་བ་ནི། ཡིད་ཀྱི་རྣམ་པར་ཤེས་པའོ། །དེ་བས་ན་སྒོམ་པ་གང་ལ་འཇུག་ཀྱང་རུང་སྟེ། དང་པོ་སེམས་མཉམ་པ་ལ་གཞག་དགོས་ཏེ། མཉམ་པ་ལ་བཞག་པའི་དུས་སུ་མི་མཉམ་པའི་རྟོག་པ་གང་ལྡང་ཡང་རུང་སྟེ། སེམས་ཐིག་ལེ་ཉག་གཅིག་གི་ངང་ལ་བསྡུས་ལ་ལུང་བརྣན་ཞིང་བསྒོམ་ལ། ཡོང་ཡིད་ཆུ་རྡོ་བས་འགྲེད་ཅིང་འབྱིལ་ཏེ་གཟུང་པར་རྐའ་ན་ཡང་། སེམས་ཉིད་ནམ་མཁའ་ལྟར་མ་གཡོས་པར་བཞག་པས། ནམ་མཁའི་ཀློང་དུ་རླུང་ཞི་བ་[18]ལྟར་ལྡེམ་གྱིས་འགྲོའོ། །དེ་ནས་རང་འབྱུང་རང་ཞི་ཁོ་ནར་བཞག་གོ །ཡང་སེམས་ཀྱིས་ཡིད་བཟུང་སྟེ་མཉམ་པ་ལ་བཞག་ནས། ལུང་བརྣན་ཅིང་བསྒོམ་པའི་དུས་ན། དབང་པོ་དྲུག་ཡུལ་སོ་སོའི་རྗེས་སུ་འབྲེང་བ་སྙམ་དུ་ཚོར་ན། ཇི་ལྟར་སྣང་བ་ཐམས་ཅད་སེམས་སུ་སྣང་པར་མཁྱེན་པའི་རྒོངས་པས། དབང་པོའི་སྔུན་ཆོད་པས། ཉི་མ་དང་ཟེར་གྱི་ཚུལ་དུ་སླར་སེམས་ལ་འདུས་པར་ལུང་བརྣན་ལ་བསྒོམ་མོ།། །། ༔࿖༔    འདི་ནས་མར་ནས་ནི། ཡིད་བཞིན་ནོར་བུ་རིན་པོ་ཆེ་བས་ཀྱང་རྐོན་ལ་བཙལ་དཀའ་བའི་ཏན་ཏྲ་ལས། སེམས་ཀྱི་བཙལ་ཐབས་ཀྱི་ལུང་གནོན་སྟོན་ཏེ། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་དེ་ཡང་དཀོན་ལ་བཙལ་དཀའ་སྟེ། འཇིག་རྟེན་གྱི་གནས་བདེ་བ་ཅན་རེ་རེ་ན། ཡིད་བཞིན་གྱི་ནོར་བུ་རིན་པོ་ཆེ་རེ་རེ་གཉིས་གཉིས་ལས་མེད་པས་ན་རྐོན་ཏེ། དེ་བཞིན་དུ་སེམས་ཉིད་རིན་པོ་ཆེ་འདི་རྟོགས་པ་ཡང་། འཇིག་རྟེན་གྱི་གནས་བདེ་བ་ཅན་རེ་རེ་ནས་འགའ་དང་ཟུང་ལས་མི་འབྱུང་ངོ། །བཙལ་དཀའ་བ་ནི། ཡིད་བཞིན་གྱི་ནོར་བུ་རིན་པོ་ཆེ་དེ་ཡང་སྦྱིན་པའི་བདག་པོ་ལས་དག་པ་འགས་རྙེད་པ་ལས། ཀུན་གྱིས་རྙེད་པར་མི་འགྱུར་རོ། །དེ་བཞིན་དུ་སེམས་འདི་ཡང་མ་རྟོགས་པ་ལས་རྟོགས་པར་བྱ་བའམ་མ་རྙེད་པ་ལས་རྙེད་པར་བྱ་བ་ནི། སྔོན་ཚེ་གོང་མ་ནས་སྦྱོང་སྦྱོང་བ་ལས་འཕྲོ་དང་སྐལ་བར་ལྡན་པ་འགའ་ཙམ་གྱིས་བཙལ་བས་རྙེད་པ་ལས། བློའི་སྒྲིབ་པ་སྟུག་པོ་མུན་པ་དང་འདྲ་བས་ནོན་པ་རྣམས་ཀྱིས་ནི། བཙལ་ཀྱང་རྙེད་པར་མི་འགྱུར་རོ། །དེ་ལ་གང་ཞིག་ལས་འཕྲོ་དང་ལྡན་པས་བཙལ་བའི་ཐབས་ནི། སེམས་ཉིད་སྟོང་པར་བརྟགས་ལ་བཙལ་བ་དང་གཅིག སེམས་ཉིད་སྣང་བར་བརྟགས་ལ་བཙལ་བ་དང་གཉིས། སེམས་ཉིད་སྣང་ལ་རང་བཞིན་མེད་པར་བརྟགས་ལ་བཙལ་བ་དང་གསུམ། སེམས་ཉིད་སྣང་སྟོང་མཐའ་ལས་འདས་པར་[19]བརྟགས་ལ་བཙལ་བ་དང་བཞི། སེམས་ཉིད་ཡོད་པར་བརྟགས་ལ་བཙལ་བ་དང་ལྔ། སེམས་ཉིད་མེད་པར་བརྟགས་ལ་བཙལ་བ་དང་དྲུག སེམས་ཉིད་གཉིས་ག་མ་ཡིན་པར་བརྟགས་ལ་བཙལ་བ་དང་བདུན། སེམས་ཉིད་གཞི་མ་བརྟགས་པ་ཉིད་དུ་བཞག་ལ་བཙལ་བ་དང་བརྒྱད། སེམས་ཉིད་ལ་གཞི་སྟོར་བྲལ་མེད་པས། བཙལ་དང་མི་བཙལ་གཉིས་ཀྱི་ཐ་སྙད་མེད་པར་བཞག་པ་དང་དགུའོ། །དེ་ལ་སེམས་ཉིད་གཞི་མ་རྟོགས་པའི་དུས་ན་ནི། བཙལ་དུ་ཡང་ཡོད་པར་སྟོན་ཏེ། སེམས་ཉིད་སྟོང་པར་བརྟགས་ནས་བཙལ་བ་ནི། བྱང་ཆུབ་ཀྱི་སེམས་བདེ་བ་ཆེན་པོ་ནི། ཡེ་ནས་དངོས་པོ་དང་མཚན་མ་རྡུལ་ཀྱང་མེད་པས། ནམ་མཁའ་ལྟར་སྟོང་ཞིང་བདག་མེད་པར་བསྒོམ་པས། བག་ཆགས་ཀྱི་མཐུ་ལྟས་པའི་དབང་གིས། མཚན་མ་ཐམས་ཅད་ལ་ཞེན་པ་ཡི་བག་ཆགས་ཐམས་ཅད་མི་སྣང་བར་འགྱུར་ཏེ། མཚན་མའི་ཤས་ནི་ཇེ་ཆུང་ཇེ་ཆུང་འགྲོ་ལ། མཚན་མ་མེད་པའི་ཤས་ནི་ཇེ་ཆེ་ཇེ་ཆེ་འགྲོ་བར་འགྱུར་རོ། །དེ་ལྟར་གྱུར་ཙམ་ཉིད་ན་ནི། གཞི་མ་སྐྱེས་པ་སྐྱེ་བ་མེད་པའི་བྱང་ཆུབ་ཀྱི་སེམས་རྙེད་པའོ། །སེམས་ཉིད་སྣང་བར་བརྟགས་ལ་བཙལ་བ་ནི། བྱང་ཆུབ་ཀྱི་སེམས་རང་འབྱུང་གི་ཡེ་ཤེས་ཉིད་ལ་ཉིད་འཆར་ཞིང་། ཐིག་ལེ་ཆེན་པོ་ཉག་གཅིག་ཏུ་སྣང་བར་བསྒོམས་པས། ཡེ་ཤེས་ཆེན་པོའི་འོད་ཉིད་ལ་སྣང་བར་གསལ་ཏེ། བྱང་ཆུབ་ཀྱི་སེམས་ཡེ་ནས་མ་འགགས་པ། མི་འགྱུར་བའི་སྐུ་ལ་མ་བསྒྲིབས་པའི་ཡེ་ཤེས་གསལ་བའི་སེམས་རྙེད་པའོ། །སེམས་ཉིད་སྣང་ལ་རང་བཞིན་མེད་པར་བརྟགས་ལ་བཙལ་བ་ནི། གོང་མའི་དོན་གཉིས་ཀ་གཅིག་ཏུ་རྟོགས་ཏེ། གང་ཞེ་ན། སེམས་ཉིད་སྟོང་སྟེ་ཡང་དངོས་པོ་དང་མཚན་མ་མེད་ལ། སྣང་སྟེ་ཡང་མ་བསྒྲིབས་པར་གསལ་བའི་ཡེ་ཤེས་ཉིད་ལ་ཉིད་འཆར་རོ། །དེ་ཡང་གསལ་བ་ནི་མ་བསྒྲིབ་པའི་ཡེ་ཤེས་ཉིད་ལ་ཉིད་གསལ་ལ། རང་[20]བཞིན་མེད་པ་ནི། དེའི་རང་བཞིན་ཅི་ལྟ་བར་ཡང་བརྟག་ཏུ་མེད་པས་ནི་གསལ་ལ་རང་་བཞིན་མེད་ཅེས་བྱའོ། །དེ་ནི་སྣང་སྟོང་གཉིས་སུ་མེད་པའི་དོན་དང་ལྡན་པའི་སེམས་རྙེད་པའོ། །སེམས་ཉིད་སྣང་སྟོང་གཉིས་ཀྱིས་མཐའ་ལས་འདས་པར་བརྟགས་ལ་བཙལ་བ་ནི། དེ་ནི་སྣང་ཙམ་ན་སྟོང་པས་འཇོམས་པ་ཡང་མ་ཡིན། མི་སྣང་ཙམ་ན་སྣང་བས་འཇོམས་པ་ཡང་མ་ཡིན་ཏེ་སྣང་སྟོང་གང་ལ་ཡང་མི་དཔྱོད་པར་བསྒོམས་པས། མཚོན་པ་ཡོངས་དང་བྲལ་བའི་བྱང་ཆུབ་ཀྱི་སེམས་རྙེད་བའོ། །སེམས་ཉིད་ཡོད་པར་བརྟགས་ལ་བཙལ་བ་ནི། བྱང་ཆུབ་ཀྱི་སེམས་ཡེ་ནས་ཡོད་ཏེ་རང་འབྱུང་གདོད་ནས་དག་པར་བསྒོམ་པས། མན་ངག་གདེང་དང་ཆས་པ་རྒྱུ་འབྲས་མི་སླུ་བའི་ངེས་དོན་དང་ལྡན་པའི་སེམས་རྙེད་པའོ།། སེམས་ཉིད་མེད་པར་བརྟགས་ལ་བཙལ་བ་ནི། བྱང་ཆུབ་ཀྱི་སེམས་རྣམ་པར་རྟོག་པ་ཐམས་ཅད་ལས་འདས་ཤིང་། འདི་ཞེས་བྱ་བ་མེད་པར་བསྒོམས་པས། མི་དམིགས་པ་ལ་རྡེང་དུ་གྱུར་ནས་ཆགས་པའི་སྐྱོན་དང་བྲལ་བའི་བྱང་ཆུབ་ཀྱི་སེམས་རྙེད་པའོ། །སེམས་ཉིད་གཉིས་ག་མ་ཡིན་བར་བརྟགས་ལ་བཙལ་བ་ནི། བྱང་ཆུབ་ཀྱི་སེམས་ཡོད་པ་ཡོད་པར་བདེན་པ་དང་། མེད་པ་མེད་པར་བདེན་པ་གཉིས་ཀྱི་དོན་ཀྱང་། གཉིས་ག་མ་ཡིན་གཉིས་སུ་མེད་པར་འདུས་ཏེ། མཉམ་པ་ཉིད་གཉིས་སུ་མེད་པར་བསྒོམས་པས། གཉིས་མེད་ངང་ལ་མཉམ་པའི་སེམས་རྙེད་པའོ། །སེམས་ཉིད་གཞི་མ་བརྟགས་པར་བཞག་ལ་བཙལ་བ་ནི། མི་རྟོག་བརྟག་ཏུ་མེད་དེ་རྟོག་པའི་སྤྱོད་ཡུལ་མིན་ཞེས་བྱ་སྟེ། སེམས་ནི་འདི་ལྟ་བུ་ཞིག་ཞེས་བྱའི་རྟོག་དཔྱོད་ལས་འདས་པར་བསྒོམས་པས། མ་དཔྱད་པར་གྱང་སྟེང་དུ་ཕེབས། མ་བརྟགས་པར་གྱང་རྟོགས་པའི་ཕུལ་ཞེས་བྱ་སྟེ། ཡེ་རྟོགས་ཆེན་པོའི་བྱང་ཆུབ་ཀྱི་སེམས་རྙེད་པའོ། །སེམས་ཉིད་གཞི་སྟོར་བྲལ་མེད་པས་བཙལ་བ་དང་མི་བཙལ་གཉིས་ཀྱི་ཐ་སྙད་[21]མེད་པར་བཞག་པ་ནི། མ་འོངས་མི་འགྲོ་ཡེ་ནས་དབྱིངས་ན་འདུག མ་སྟོར་མ་བྲལ་ཡེ་ནས་རང་ལ་ཡོད། མ་བཙལ་མི་ཚོལ་བཙལ་བའི་ཐ་སྙད་མེད། མི་འགྱུར་སྐུ་ལ་མ་བསྒྲིབས་ཡེ་ཤེས་ལྟ། བལྟས་པས་བདག་ཞལ་བདག་གིས་མཐོང་བ་ལས། གཞན་གྱིས་མཐོང་བའི་རྒྱུ་ནི་ཅང་ཡང་མེད། ཞེས་བྱ་སྟེ། སེམས་རྙེད་པའི་དྲོད་ཉམས་སུ་ལོངས་པའི་མན་ངག་ཟབ་མོ་ཡང་དག་པ་བསྟན་པའོ།། །། ࿖    འདི་ནས་མར་ནི། ལྷ་གཉན་གྱི་ཤེལ་སྒོང་བས་ཀྱང་། གཅེས་ལ་སྦ་དཀའ་བའི་ཏན་ཏྲ་ལས། སེམས་ཀྱི་བཙའ་ཐབས་སྟོན་ཏེ། སེམས་ཀྱི་རང་བཞིན་འདི་ཡང་། བཙལ་ནས་རྙེད་ཀྱང་བཙའ་བར་དཀའ་སྟེ། དཔེར་ན་ལྷ་བཙན་པོ་གངས་དཀར་པོ་ལ་གནས་བཅས་པ་དང་། སྨན་གཉན་མོ་མཚོ་སྔོན་མོ་ལ་གནས་བཅས་པ་གཉིས་མ་མཇལ་ཡིད་ཀྱིས་བཤོས་པའི་སྲས། ཤེལ་གྱི་སྒོ་ང་དཀར་པོ་གུར་ཙམ་ཅིག་བྱུང་བ་དེ་ནི། གཅེས་ཏེ་ནི་ལྷ་བཙན་པོ་དང་། སྨན་གཉན་མོ་གཉིས་ཀྱིས། འབྱུང་བ་ལྔའི་དྲོད་བསྙམས་ནས་འཚོས། བཙའ་བར་དཀའ་སྟེ་ནི། གྲང་པའི་སེམས་ཅན་རྣམས་ནི་དེ་ལ་སྐྱབས་ཚོལ་དུ་འོང་། དྲོ་བའི་སེམས་ཅན་རྣམས་ནི། དེ་ལ་བསིལ་སྙེག་དུ་འོང་། གཟུགས་སྡུག་པ་འདོད་པའི་སེམས་ཅན་རྣམས་ནི་ལྟ་རུ་འོང་། །དྲི་ཞིམ་བ་འདོད་པ་རྣམས་ནི། དེ་ལ་བསྣོམ་དུ་འོང་། སྒྲ་སྙན་པ་འདོད་པ་རྣམས་ནི་དེ་ལ་ཉན་དུ་འོང་། རོ་ཞིམ་པ་འདོད་པ་རྣམས་ནི་དེ་ལ་ལྡག་ཏུ་འོང་། ཡིད་དུ་འོང་བ་འདོད་པ་རྣམས་ནི། དེ་ལ་རྩེ་རུ་འོང་བས་ནི་བཙའ་བར་དཀའ་བའོ༎ དེ་བཞིན་ཏུ་སེམས་འདི་ཡང་རྙེད་ནས་བཙའ་བར་དཀའ་སྟེ། འོ་ན་སེམས་དེ་ཇི་ལྟར་བཙའ་ཞེ་ན། དེ་བཞིན་དུ་སེམས་འདི། འཇིག་རྟེན་གྱི་གནས་སུ་བཙའ་བའི་ཐབས་དང་། འཇིག་རྟེན་ལས་འདས་པར་བཙའ་བའི་ཐབས་དང་གཉིས་སོ། །དེ་ལ་འཇིག་རྟེན་གྱི་གནས་སུ་[22]བཙའ་བའི་ཐབས་ལ་ཡང་རྣམ་པ་གཉིས་ཏེ། གང་ཞེ་ན་སོ་སོའི་གནས་སུ་བཙའ་བ་དང་། རི་དགོན་ལ་བཙའ་བ་གཉིས་སོ༎ དེ་ལ་སོ་སོའི་གནས་སུ་བཙའ་བ་ནི། བཙའ་བར་ཀྱང་རབ་ཏུ་དཀའ་སྟེ། སེམས་མཉམ་པའི་ངང་ལ་འཚོ་རུ་མི་སྟེར་ཏེ། སེམས་ཞེ་སྡང་མེད་པ་ལ་ཞེ་སྡང་གི་ས་བོན་འདེབས་སུ་འོང་སྟེ། སྲོག་རྟོད་པ་ལྟར་བྱེད་པ་བྱུང་ན། སྲོག་མྱེད་གཡུང་དྲུང་སྐུ་ཞེས་བྱ་བའི་ལུང་བརྣན་ལ་ཞེ་སྡང་གི་རྗེས་སུ་མི་གཏང་བར་བཟོད་པ་བསྒོམ། སེམས་འདོད་ཆགས་མེད་པ་ལ་འདོད་ཆགས་ཀྱི་ས་བོན་འདེབས་སུ་འོང་སྟེ། འདོད་ཆགས་ཀྱི་ཡུལ་རྣམ་པ་གཉིས་སྟོན་དུ་འོང་བ་ལྟར་བྱེད་ན། ཆོག་ཤེས་རྒྱ་མཚོར་འཁྱིལ་བ་དང་མི་གཡེལ་པ་ཞེས་བྱ་བའི་ལུང་བརྣན་ལ། འདོད་ཆགས་ཀྱི་རྗེས་སུ་མི་གཏང་བར་བཟོད་པ་བསྒོམས་ཏེ་སེམས་བཙའོ། །སེམས་གཏི་མུག་གིས་མ་བསྒྲིབས་པ་ལ། གཏི་མུག་གི་ས་བོན་འདེབས་སུ་འོང་སྟེ། དགེ་བ་བྱེད་བྱེད་པ་སུས་མཐོང་དང་། སྡིག་པ་བྱེད་བྱེད་པ་སུས་མཐོང་ཟེར་བ་དང་། དོན་དམ་པ་སྒྲོ་སྐུར་ཟེར་བ་དེ་ནི་གཏི་མུག་གི་ས་བོན་འདེབས་འདེབས་པ་ཡིན་ཏེ། རང་རིག་ཡེ་ཤེས་ཤར་དང་རྒྱུ་འབྲས་མི་བསླུ་བ་ཅེས་བྱ་བའི་ལུང་བརྣན་ལ་གཏི་མུག་གི་རྗེས་སུ་མི་གཏང་བར་བསྒོམ་སྟེ་སེམས་བཙའ་འོ། །སེམས་ང་རྒྱལ་མེད་པ་ལ། ང་རྒྱལ་གྱི་ས་བོན་འདེབས་སུ་འོང་སྟེ། ཕ་ལོག་དེས་ཁྲོ་གཏུམ་དང་ང་ཆེ་བ་དང་བདེན་ཚིག་ལ་ཁྱད་གསོད་གཏོང་བ་ལྟར་བྱེད་ན། མཉམ་ཉིད་ཞི་བའི་ངང་ལས་མི་གཡོ་བ་ཅེས་བྱ་བའི་ལུང་བརྣན་ལ་བསྒོམ་སྟེ། ང་རྒྱལ་གྱི་རྗེས་སུ་མི་གཏང་བར་བཟོད་པ་བསྒོམས་སྟེ་སེམས་བཙའོ། །སེམས་འཕྲག་དོག་མེད་པ་ལ། གཞན་གྱིས་འཕྲག་དོག་གི་ས་བོན་འདེབས་སུ་འོང་སྟེ། ཆེ་ཆུང་དང་རུ་ང་དང་སྒྱུ་མ་ལ་རྟོག་པ་ལྟར་བྱེད་ན། ཀུན་བཟང་ངང་དང་བདེ་ཆེན་སྣོད་དུ་ཡང་ཅེས་བྱ་བའི་ལུང་བརྣན་ལ་འཕྲག་དོག་གི་རྗེས་སུ་མི་[23]གཏང་བར་བཟོད་པ་བསྒོམས་ཏེ་སེམས་བཙའོ། །དེ་ལྟར་ལྔ་ནི་སེམས་མི་ཐུབ་པར་བྱེད་པའི་རྩ་བ་ལྔ་ཏེ། དེ་ཐུབ་ན་ནི་ཡན་ལག་ཐམས་ཅད་ཀྱང་ཐུབ་པར་འགྱུར་རོ། །མཚན་མའི་རྗེས་སུ་མི་གཏང་སྟེ་མཚན་མ་མེད་པ་ཉིད་དུ་ལུང་བརྣན་ཏེ་བཙའ། མྱ་ངན་དང་གདུང་སེམས་ཀྱི་རྗེས་སུ་མི་གཏང་སྟེ། གཉེན་རྣམས་སྒྱུ་མར་ཤེས་པའི་ལུང་བརྣན་སྟེ་བཙའ། རྟོག་དཔྱོད་ཀྱི་རྗེས་སུ་མི་གཏང་སྟེ་རྣམ་པར་མི་རྟོག་དཔྱོད་ལས་འདས་པའི་ལུང་བརྣན་ཏེ་སེམས་བཙའོ། །བག་ཆགས་རྒྱུ་བའི་རྗེས་སུ་མི་གཏང་སྟེ། སྒོ་ལྔའི་དབང་པོ་ཀུན་གཞི་ལ་ཁ་ནང་དུ་བསྟན་པའི་ལུང་བརྣན་ལ་སེམས་བཙའོ། །བྱུང་ཚོར་གྱི་རྗེས་སུ་མི་གཏང་སྟེ། བཟོད་པ་ཆེན་པོའི་ལུང་བརྣན་ལ་སེམས་བཙའ། དེ་ལས་སོགས་ཏེ་ཉོན་མོངས་པ་བརྒྱད་ཁྲི་བཞི་སྟོང་གི་རྗེས་སུ་མི་གཏང་བར་ལུང་བརྣན་ལ་སེམས་བཙའོ། །རི་དགོན་ལ་བཙའ་བ་ནི། སོ་སོ་དེ་ཁ་ལག་མ་འདྲེས་ན། ཉོན་མོངས་པའི་ཡུལ་དང་ས་བོན་འདེབས་པ་མྱེད་པས་གདུལ་ཞིང་བཙའ་བར་སླ་སྟེ། སོ་སོའི་གནས་ནས་འོང་བ་གང་དང་ཡང་ཁ་མ་ཕྲད་པ་ཀ་ནས་ཐུབ་ཏེ། སེམས་རང་འབྱུང་གི་ཡེ་ཤེས་ཉིད་མངོན་དུ་འགྱུར་ཏེ། སྟོར་བྲལ་མེད་པའི་གདེང་དུ་འགྱུར་བས་སེམས་ཀྱི་བཙའ་ཐབས་ཀྱང་དེ་ཀ་ན་ཡིན་ནོ། །འཇིག་རྟེན་ལས་འདས་པར་བཙའ་བའི་ཐབས་ནི། ཅིར་ཡང་མ་བཅོས་པའི་ངང་ལ་རིག་པ་རྒྱུན་ཆགས་སུ་གསལ་ཐེབས་ནས། བཞུགས་པ་དེ་ལས་མི་འདའ་བ་ནི་སེམས་ཀྱི་བཙལ་ཐབས་སོ། །ཡང་ན་མ་གཡོས་པའི་ངང་ལ་མ་ཡེངས་པའི་ངང་ཉིད་གནས་པ་དེ་ཀ་ན་ལས་མི་འདའ་བ་ནི་སེམས་ཀྱི་བཙའ་ཐབས་སོ༎ ༎    འདི་ནས་མར་ནི། ཨུ་དུ་འབར་བའི་མེ་ཏོག་བས་ཀྱང་འབྱུང་བར་རྐོན་པའི་ཏན་ཏྲ་ལས། སེམས་ཉིད་རྟོགས་པ་ཉུང་བས། སངས་རྒྱས་པའི་འབྲས་བུ་ཐོབ་པར་རྐོན་པར་[24]སྟོན་ཏེ། དཔེར་ན་ཨུ་དུ་འབར་བའི་མེ་ཏོག་དེ་ཡང་། རྩ་བ་རྒྱ་མཚོའི་གཏིང་རིན་པོ་ཆེའི་དྲང་མའི་བཅུད་ལས་སྐྱེས་ནས་རི་རབ་ཀྱི་སྦུབས་སུ་བྱུང་སྟེ། སུམ་ཅུ་རྩ་གསུམ་གྱི་གནས་སུ་འཁྲུངས་ངོ་། །དེ་ནས་སྟོན་པ་རེ་རེ་འཇིག་རྟེན་དུ་འབྱུང་བའི་དུས་སུ་མེ་ཏོག་རེ་རེ་འབྱུང་བ་ལས། དེ་མ་ཡིན་པ་ནི་མི་འབྱུང་སྟེ་དེ་ལྟར་རྐོན་ནོ། །དཔེ་དེ་དང་འདྲ་བར་ནས། སེམས་འདི་ཡང་རྟོགས་ནས་སངས་རྒྱ་བར་རྐོན་ཏེ། དེ་ལྟར་རྐོན་ནས་སངས་རྒྱས་པའི་འབྲས་བུ་དེ་ཅི་ལྟར་བསྒྲུབ་ཞེ་ན། སེམས་དབེན་བས་གནས་དབེན་པ་བཙལ་ལ། ངང་རིང་བར་ལུང་བརྣརྣ་ཞིང་བསྒོམས་སྟེ། བག་ཆགས་ཀྱི་རྗེས་སུ་མི་འབྲེང་། མཚན་མའི་རྩད་མི་གཅོད། འཁྲུལ་པའི་བློ་མི་འབྱུང་། སེམས་ལ་རྩོལ་བ་མི་གཞུག རྒོངས་པ་ལ་གཟའ་གཏད་མི་འཆའ། བྱུང་ཚོར་ལ་རྣམ་རྟོག་མ་བསླང་། ཏིང་ངེ་འཛིན་ལ་བཏང་སྙོམས་མི་བྱ། ཡི་དམ་གྱི་ལྷ་དང་འཁོན་མི་བྱ། དམ་ཚིག་གི་ལྷ་དང་དམེ་མི་བསྣོལ། ལས་ཀྱི་ལྷ་ལ་ར་ཆོད་མི་བྱ། ལས་རྣམ་པ་གསུམ་ཕྱལ་བར་མི་གཏང་། སེམས་སེམས་ཀྱིས་སྤྲོ་བ་སྐྱེ་བའི་གདངས་དབྱུང་། ངང་ལ་ངང་གིས་ངང་ཐག་བསྲིང་བའི་གདམ་ངག་བྱ། དོན་ལ་མ་བཅོས་སྟེང་དུ་བཞག་པའི་ཉམས་ཀྱི་མན་ངག་འབྱུང་། ཅི་ནས་ཀྱང་མི་དམིགས་པའི་ཐིག་ལེ་གཅིག་ལ་མ་བཅོས་པའི་གསལ་གདབ་པོ། །དེ་ལྟ་བའི་དོན་ལ་ཞུགས་ན། འབྲས་བུ་གཡུང་དྲུང་གི་སྙིང་པོ་རྙེད་ནས་སངས་རྒྱས་པར་ངེས་སོ༎ ༎    འདི་ནོས་མར་ནི། གསེར་གྱི་རུ་སྦལ་བས་ཀྱང་། མཐོང་བར་དཀའ་བའི་ཏན་ཏྲ་ལས། བྱང་ཆུབ་སེམས་ཀྱི་སྦ་ཐབས་སྟོན་ཏེ། དཔེར་ན་གསེར་གྱི་རུས་སྦལ་ཞེས་བྱ་བའི་སེམས་ཅན་གཅིག རྒྱ་མཚོ་ཆེན་པོའི་གཏིང་ནོ་བསྐུམས་ནས་འདུག་པ་དེ་ནི། བསྐལ་པ་གཅིག་ཏུ་སུས་ཀྱང་མི་མཐོང་པོ་དང་འདྲ་སྟེ། ཀུན་གཞི་མ་གཡོས་པའི་ཀློང་བདེ་བ་རྒྱ་[25]མཚོ་འདྲ་བ་འདིའི་དབྱིངས་ན། བྱང་ཆུབ་ཀྱི་སེམས་གསེར་རྡོ་བོར་བའམ། རུ་སྦལ་བསྐུམས་པ་བཞིན་དུ་གནས་པ་དེ་ནི། སྐད་ཅིག་དང་མངོན་དུ་མ་འགྱུར་བས། རང་གསང་ཐབས་ཀྱི་ཆོད་པས་སྦ་མི་རྒོས་ན་ཡང་། ཉོན་མོངས་པ་ཅན་གྱི་ཡིད་སླུ་རུ་འོང་སྲིད་པས། སྦའ་བར་བྱ་སྟེ། དེ་གང་ཞེ་ན། འཇིག་རྟེན་དུ་སྦ་བ་གསུམ་དང་། འཇིག་རྟེན་ལས་འདས་པར་སྦ་བ་དགུའོ། །དེ་ལ་འཇིག་རྟེན་དུ་སྦ་བ་གསུམ་ནི། གང་སྐྱེས་བུ་དག་དོན་དམ་པའི་ལུང་བརྣན་ནས་སེམས་སྒོམ་བར་འདོད་པའི་དུས་ན། ལུས་སྦ་བ་དང་། ངག་སྦ་བ་དང་། ཡིད་སྦ་བ་གསུམ་སྟེ། དེ་ལ་ལུས་སྦ་བ་ནི། གནས་དབེན་པ་བཙལ་ལ། ལུས་སུས་ཀྱང་མི་མཐོང་བར་བསྒོམ་མོ། །ངག་སྦ་བ་ནི། སོ་སོ་དང་ཁ་མ་ཕྲད་ཅིང་མི་ཚིག་ལ་མི་ཡེངས་པར་བསྒོམ་མོ། །ཡིད་སྦ་བ་ནི་ཀུན་གཞི་ལ་དབང་པོ་ཁ་ནང་དུ་བསྟན་ལ་བསྒོམ་མོ། །འཇིག་རྟེན་ལས་འདས་པར་སྦ་བ་དགུ་ནི། གཡོ་བ་མེད་པའི་དབྱིངས་སུ་གསལ་ལ་མ་བསྒྲིབས་པའི་ཡེ་ཤེས་སྦས་པ་ལས། ཉོན་མོངས་པ་ཅན་གྱི་ཡིད་ཀྱིས་བསླུ་རུ་ཡེ་ནས་མེད། བསྒྲོས་སྐུར་མེད་པའི་དབྱིངས་སུ། རེ་དོག་མེད་པའི་ཡེ་ཤེས་སྦས་པ་ལ། ཉོན་མོངས་པ་ཅན་གྱི་ཡིད་ཀྱིས་བསླུ་རུ་ཡེ་ནས་མེད། གཞི་སྐྱེ་བ་མེད་པའི་དབྱིངས་སུ་མ་འགགས་པའི་ཡེ་ཤེས་སྦས་པ་ལ། ཉོན་མོངས་ཡིད་ཀྱིས་བསླུ་རུ་ཡེ་ནས་མེད། ཡོངས་སུ་རྒྱ་མ་ཆད་པའི་དབྱིངས་སུ། ཐིག་ལེ་ཆེན་པོ་ཡེ་ཤེས་སྦས་པ་ལ། ཉོན་མོངས་ཀྱིས་བསླུ་རུ་ཡེ་ནས་མེད། ཅི་ཡང་མ་ཡིན་པའི་དབྱིངས་སུ། དེ་བཞིན་ཉིད་ཀྱི་ཡེ་ཤེས་སྦས་པ་ལ། ཉོན་མོངས་ཡིད་ཀྱིས་སླུ་རུ་ཡེ་ནས་མེད། མཚན་མ་དང་བྲལ་བའི་དབྱིངས་སུ། གདོད་ནས་དག་པའི་ཡེ་ཤེས་སྦས་པ་ལ། ཉོན་མོངས་ཡིད་ཀྱིས་སླུ་རུ་ཡེ་ནས་མེད། མི་དམིགས་པའི་དབྱིངས་སུ་ཅིར་ཡང་གསལ་བའི་ཡེ་ཤེས་སྦས་པ་ལ། ཉོན་མོངས་ཡིད་ཀྱིས་བསླུ་རུ་ཡེ་ནས་མེད། [26] དཔག་ཏུ་མེད་པའི་དབྱིངས་སུ། རྨད་དུ་བྱུང་བའི་ཡེ་ཤེས་སྦས་པ་ལ། ཉོན་མོངས་པས་བསླུ་རུ་ཡེ་ནས་མེད། མ་གཡོས་པའི་དབྱིངས་སུ་མ་བཅོས་པའི་ཡེ་ཤེས་སྦས་པ་ལ། ཉོན་མོངས་པ་ཅན་གྱི་ཡིད་ཀྱིས་བསླུ་རུ་ཡེ་ནས་མེད་དོ།། །།    འདི་ནས་མར་ནི། བར་སྣང་གི་མཁའ་ལ་འདུག་པ་བས་ཀྱང་། གཡང་ས་ཆེ་བའི་ཏན་ཏྲ་ལས། སེམས་སྒོམ་པའི་དུས་སུ་ལྟ་བ་ཆེན་པོ་ལ་ཐལ་ནས་རྒོངས་པ་གཡེལ་བར་བྱེད་པ་ལ། འཇིགས་བསྐུར་བ་སྟོན་ཏེ། དཔེར་ན་འདབ་ཆག་བྱ་མ་ཡིན་པ་གང་ཡང་རུང་སྟེ། བར་སྣང་གི་མཁའ་མཐོའ་ལ་རྟེན་ཆུང་པའི་སར་བཞག་ན། ལྟུང་བའི་གཡང་ས་ཆེ་བ་དང་འདྲ་སྟེ། སྐུ་གསུང་ཐུགས་ལས་སྤྲུལ་པའི་སེམས་ཀྱི་མན་ངག་འདིའི་ལུང་ལོག་པར་གོ་སྟེ། བསྒོམ་དུ་ཡང་མེད་ལ། ཡེངས་སུ་ཡང་མེད་པའི་ལྟ་བས་མ་ཟིན་ན། ལུང་ལོག་པར་འཁྲུལ་པའི་ཉེས་མིག་ཆེན་པོ་གསུམ་འབྱུང་སྟེ། ལུས་སྨྱུ་མ་ཡིན་ནོ་བའི་ལུང་ཕོག་པའི་དུས་སུ། སྨྱུ་མ་ཡིན་ན་སྒྱུ་མའི་རང་བཞིན་ལ་བསྒོམ་པའི་རྒྱུ་མེད་པར་བསམ་པའི་བློ་བྱུང་བས་ལུང་ལོག་སྟེ། ལུང་བསྒོམ་པ་ལ་གཡེལ་ན། སྟོང་པ་ཟད་པའི་མཐའ་ཞེས་བྱ་བར་ལྟུང་བར་ངེས་སྟེ། དེ་ནི་ལུང་ལས་ཀྱང་། རི་སུལ་ནགས་རྩལ་༼ཚལ་༽རྫའ་རོང་དང་། དུར་ཁྲོད་ས་ཕུག་ལུང་སྟོང་ན། སེམས་ཅན་བྱོལ་སོང་ཞུགས་པ་འདྲ་ཅེས་འབྱུང་སྟེ། བྱ་དང་རི་དྭགས་དང་གཅན་གཟན་ཀུན་དང་དབྱེར་མེད་དོ། །དེ་བས་ན་ལུས་ཀྱི་ལས་རང་བཞིན་ཆ་ལུགས་ཀྱི་ཕྱག་རྒྱ་ལྔ་དང་མི་འབྲལ་བར་བསྒོམ་མོ། །ངག་རང་བཞིན་མེད་པ་ཡིན་ནོ་པའི་ལུང་ཕོག་པའི་དུས་ན། ལུང་ལོག་པར་གོ་ནས་ངག་སྒོམ་པ་ལ་གཡེལ་ན། དེ་ནི་སེམས་བྱིང་རྨུགས་ཀྱི་དབང་དུ་འགྱུར་ཏེ། དེ་ནི་ལྐུགས་པ་ཁ་མེད་དང་ཁ་འདར་གླིང་ཐོམ་གྱི་གནས་སུ་ལྟུང་བར་ངེས་སོ། །དེ་ནི་ལུང་ལས་ཀྱང་། སྙིང་པོ་བརྗོད་མིན་དོན་མེད་[27]མི་ཚིག་ཅན། ཁ་མེད་ལྐུགས་པ་མུན་པའི་གླིང་ཏོམ་ནི། ཁ་འདར་ལྕགས་ཀྱི་སྤུ་གྲིས་རང་ལ་གཅོད་ཞེས་འབྱུང་སྟེ། དེ་ནི་སྙིང་པོ་མ་བརྗོད་པའི་སྐྱོན་གྱིས་ཚེ་གཅིག་ལ་ཁ་མེད་ལྐུགས་པ་ཅིག་དུ་སྐྱེ་ཞིང་ལྟུང་ངོ་། ཚེ་གཅིག་ལ་སྒོམ་པའི་སར་མི་ཚིག་ལ་ཡེངས་པའི་སྐྱོན་གྱིས། བདུད་ཡས་པོ་ཁ་འདར་བྱ་བ། ཁ་ནས་ལྕེ་ཕྱུང་པ་ལྕགས་ཀྱི་སྤུ་གྲི་རྣོན་པོ་ཅིག་དུ་བྱས་ནས། རང་ལུས་ལ་རང་གཅོད་ཅིང་ཟ་བ་ཅིག་དུ་སྐྱེ་བར་ངེས་སོ། །དེ་བས་ན་འཛབ་དང་སྙིང་པོ་ཆུ་བོའི་རྒྱུན་བཞིན་མི་འཆད་པར་བཟླས་སོ། །སེམས་ཡེ་རྟོགས་ཆེན་པོ་ཡིན་ནོ་པའི་ལུང་ཕོག་པའི་དུས་སུ་ལུང་ལོག་པར་གོ་ནས། ཡིད་སེམས་བསྒོམ་པ་ལ་གཡེལ་ན། དེ་ནི་སེམས་འཕྱར་ལ་གཡེང་བའི་དབང་དུ་འགྱུར་ཏེ། དེ་ནི་དབང་པོ་མ་ཚང་པས་སྤྱོད་པར་མི་ཁོམ་པའི་གནས་སུ་ལྟུང་པར་ངེས་སྟེ། ལུང་ལས་ཀྱང་ཏིང་འཛིན་མི་སྒོམ་མཚན་མ་གཞན་ལ་ཡེངས། དམུ་ལོང་དང་ནི་འོན་དིག་བསྙོ་ལས་སྩོགས། ཞའ་གྲུམ་གླེན་པ་ལྟ་བུའི་སྡུག་བསྔལ་ཆེ་ཞེས་འབྱུང་སྟེ། དེ་ནི་ཏིང་ངེ་འཛིན་མི་གསལ་བའི་སྐྱོན་གྱིས། དམུ་ལོང་འཐོམ་པ་དང་གསང་བ་འོན་ཅན་དང་། ལྕེ་མེད་ཡེ་སྐུགས་དང་། སྣ་འགགས་མཛེར་ཅན་དང་། བསྙོ་འབོག་དང་ཞ་གྲུམ་དང་། གླེན་བ་ལྟ་བུར་ལྟུང་ཞིང་སྐྱེ་ངེས་སོ། །དེ་བས་ན་ཏིང་ངེ་འཛིན་རྣམ་པ་གསུམ་གཞུ་བརྡུངས་པ་བཞིན་དུ་ཐང་ཆོད་ལ་སྒོམས་ཤིག རང་བཞིན་ཆ་ལུགས་ཀྱི་ཕྱག་རྒྱ་ལྔ་དང་མ་བྲལ་བར་བསྒོམ་ན། འགྱུར་བ་མེད་པ་གཡུང་དྲུང་གི་སྐུ་ཐོབ་པར་ངེས་སོ། །འཛབ་དང་སྙིང་པོ་ཆུ་བོའི་རྒྱུན་བཞིན་མ་ཆད་པར་བསླབ་ན། རང་བཞིན་མེད་པའི་གསུང་ཡང་དག་པའི་འབྲས་བུ་ཐོབ་པར་འགྱུར་རོ། །ཏིང་ངེ་འཛིན་བཞུ་བརྡུངས་པ་བཞིན་དུ་ཐང་ཆོད་པར་སྒོམས་ན། མཉམ་པ་ཉིད་འཁྲུལ་པ་མེད་པ་ཡང་དག་པའི་འབྲས་བུ་ཐོབ་པར་འགྱུར་རོ།། །། ༔ ༣ ༣ ༣ ༔ [28]    འདི་ནས་མར་ནི། ལྷའི་བུ་མོ་ཡིད་འཕྲོག་མ་བས་ཀྱང་། སླུ་བ་པོའི་ཁ་འདྲེན་མང་བའི་ཏན་ཏྲ་ལས། སླུ་བ་པོ་རྣམ་པ་གསུམ་གྱིས་མི་ཚུགས་པར་བྱ་བ་དང་། ཉམས་སོད་དབང་དུ་བསྡུ་བའི་ལུང་ནོན་སྟོན་ཏེ། དཔེར་ན་ལྷའི་བུ་མོ་གཞན་གྱི་ཡིད་འཕྲོག་མ་ཅེས་བྱ་བ་དེ་ནི། བཟང་སྡུག་ལ་འོད་ཆགས་པས། ལྷ་མ་སྲིན་སྡེ་བརྒྱད་ཀུན། འདོད་ཆགས་སྤྱད་པར་འདོད་ནས། སྤྲུལ་པ་བསམ་གྱིས་མི་ཁྱབ་པ་བྱེད་ཅིང་། སླུ་བ་པོའི་ཁ་འདྲེན་བ་མང་དུ་འོང་བ་དང་འདྲ་སྟེ། གང་སྐྱེས་བུ་དག་གཡུང་དྲུང་གི་སྙིང་པོ་ལ་གཤེགས་པས་སམ། སངས་རྒྱས་པའི་འབྲས་བུ་ཐོབ་པར་འདོད་པ་ཞིག གནས་དབེན་པར་ཞུགས་ན་བསྒོམ་ནས་བསྒོམ་ན། ཡིད་ཀྱི་སླུ་བ་པོ་དང་། བར་དུ་གཅོད་པའི་ཉམས་སོད་འོང་བས། རྒོངས་པ་ཐང་བཅད་ལ་བསྒོམ་རྒོས་ཏེ། དེ་ལ་སླུ་བ་པོ་ཡང་རྣམ་པ་གསུམ་སྟེ་གང་ཞེ་ན། ཉམས་སོད་ཀྱི་སླུ་བ་པོ་དང་གཅིག བག་ཆགས་ཀྱི་སླུ་བ་པོ་དང་གཉིས། ཉོན་མོངས་པའི་སླུ་བ་པོ་དང་གསུམ་མོ། །དེ་ལ་ཉམས་སོད་ཀྱི་སླུ་བ་པོ་ནི་བཅུ་དྲུག་གོ །བག་ཆགས་ཀྱི་སླུ་བ་པོ་ནི་བརྒྱད་དོ། །ཉོན་མོངས་པའི་སླུ་བ་པོ་ནི་ཉི་ཤུ་རྩལྔའོ། །དེ་ལ་ཉམས་སོད་ཀྱི་སླུ་བ་པོ་བཅུ་དྲུག་གང་ཞེ་ན། བདག་ལུང་བརྣན་ནས་བསྒོམ་པའི་དུས་སུ། མིའི་ཆ་བྱད་དུ་འདུག་པ་ལུས་ཆེ་ལ་ཡན་ལག་རགས་པ་བརྒྱད་བྱུང་ནས། བདག་བཤས་ནས་ནང་གྲོལ་ཆུ་ལ་འཁྲུ་བ་སྙམ་བྱེད་ན། ལྷའི་གྱད་ཆེན་པོ་བརྒྱད་ཀྱི་སྤྲུལ་པ་དང་ཉམས་སོད་ཡིན་པས། བག་ཆགས་བཀྲུ་བར་བཟང་སྟེ། ལུས་ཚན་ཆུ་དང་སྤོས་ཆུས་བཀྲུས་ལ། ཡེ་ཤེས་ཆུ་བོའི་ཏིང་ངེ་འཛིན་ཞེས་བྱ་བ། ཀུན་གཞི་མ་གཡོས་པའི་ཀློང་ནས། ཡེ་ཤེས་ཀྱི་ཆུ་བོ་དཀར་ལ་གདང་བ། རྡུལ་དང་སྙོག་མ་དྲི་མ་གསུམ་གྱིས་མ་འགོས་པ་ཅིག་བྱུང་ནས། སྣང་སྲིད་ཐམས་ཅད་དུས་གཅིག་དུ་དག་པར་བསྒོམ། དེ་ལས་ཀྱང་ལུང་བརྣན་ཏེ། བྱང་ཆུབ་ཀྱི་[29]སེམས་སྐྱེ་བ་མེད་པར་གདོད་ནས་དག་པར་སལ་གྱིས་གསལ་བ་ལས། གསལ་ལོ་བའི་རྟོག་པ་ལས་ཀྱང་འདས། གསལ་བ་རྟོག་པ་ཡེ་ནས་མེད་པར་བསྒོམ་མོ། །དེ་ནས་གཅན་ཟན་གདུག་པ་ཅན། རྔམ་པའི་ང་རོ་དང་ཁྲོ་བའི་སྡང་མིག་དང་། འཇིགས་པའི་མཆེ་སྡེར་ལ་བཙོག་སྟེ་ཡ་ང་བ་བཞིས་བདག་ཟ་བ་སྙམ་དུ་བྱེད་ན། དེ་ནི་ཁྲོ་བོ་ཆེན་པོ་བཞིས་ཉམས་སོད་ཡིན་པས། སྐུ་རི་རབ་ལྷུན་པོ་དང་མཉམ་པ། དབུ་སྲིད་པའི་རྩེ་མོར་སླེབས་པ། ཞབས་རྒྱ་མཚོའི་གཏིང་དུ་སླེབས་པ། ཤ་རི་རབ་ཙམ་ལ་བཅད་ཀྱང་མི་ཚ་བ། སྲིད་པ་གསུམ་གྱིས་བསྡུས་པའི་སེམས་ཅན་ཐམས་ཅད། འདྲ་བ་ཀྱང་ད་རུང་ཤ་ལ་ཉམས་པ་མེད་པར་ལུང་བརྣན་ལ་བསྒོམ་མོ། །དེ་བས་ཀྱང་ལུང་བརྣན་ཏེ། བདག་གི་སེམས་ཉིད་ཁྲོ་བོ་ཆེན་པོའི་མཆོག་ཡིན་པས། གཅན་གཟན་གདུག་པ་ལས་སྤྲུལ་པའི་ཁྲོ་བོ་ཀུན་ཀྱང་། བདག་ཡེ་ཤེས་ཀྱི་ཁྲོ་བོ་ཉིད་ཀྱི་ཕོ་ཉ་ཡིན་པར་བསྒོམ་མོ། །དོན་དུ་སེམས་ཉིད་ལས་མེད་པར་བསྒོམ་མོ། །བདག་གི་གཞོགས་གཡས་པ་ནས། ཁྲོ་ཆུའི་བུ་མེད་ལ། མུན་པའི་གོས་གོན་བ། རལ་པ་འདོམ་དགུ་བརྒྱ་དགུ་བཅུ་ས་ལ་ནར་བ། བ་སྤུ་ཉག་རེ་ལས་གཅོད་པའི་མཚོན་ཆ་རེ་ཕྱུང་ནས། བདག་གི་ཤ་ལ་གཅོད་པར་དགུ་བྱུང་སྙམ་དུ་བྱེད་ན། བདག་གི་གཡོན་ཕྱོགས་ནས་ལྷ་མོ་ཤེལ་དང་དུང་གི་ཚུལ་ཆགས་པ་དབུ་ལ་རིན་པོ་ཆེའི་ཐོད་རྡེང་དང་ཐོར་ཚུགས་དང་ཞུ་ཤམ་གྱིས་བརྒྱན་པ། ཕྱག་ན་རིན་པོ་ཆེ་ཟ་མ་ཐོག་རེ་ན་ཙན་དན་གྱི་འདག་གུ་དང་བདུད་རྩི་ལས་སོགས་པ་ཐོགས་ནས་འདུག་པ་རྒུ་བྱུང་ནས། ལ་ལ་ནི་ལུས་ལ་འབྱུག ལ་ལ་ནི་ཁ་རུ་སྟོབ་པ་སྙམ་དུ་བྱེད་ན། དེ་ནི་ལྷ་མོ་རྒུ་དང་སྲིན་མོ་རྒུ་ཡིས་ཉམས་སོད་ཡིན་ཏེ། སྲིན་མོ་རྒུས་ལུས་ལ་མཚོན་རྣོན་པོ་བསམ་གྱིས་མི་ཁྱབ་པ་ཕྱུང་ནས། བདག་གི་ལུས་ལ་གཅོད་པ་དང་འབུགས་པ་དང་། འདྲལ་བ་དང་གཤོགས་པ་བྱེད་ཀྱང་[30]ལུས་པོ་རྡོ་ལྟར་བསྒོམ་ལ་མི་རྒའ་བ་མེད་པར་ལུང་བརྣན་ལ་བསྒོམ་མོ། །ལྷ་མོ་རྒུས་ཙན་དན་དང་བདུད་རྩིའི་འདག་གུ་འབྱུག་ཅིང་ཞལ་དུ་སྟོབ་ཀྱང་། ལུས་ས་རྡོ་ལྟར་འདུག་པ་དེ་ལ་དགའ་བ་མེད་པར་བསྒོམ་མོ། །ཡང་ན་བུ་མེད་རྒུ་རྒུ་བཅོ་བརྒྱད་པོ་དེ་ནི། བདག་གི་རྣམ་པར་ཤེས་པ་བརྒྱད་ཀྱི་རང་བཞིན་དང་། རྣམ་པར་ཤེས་པ་བརྒྱད་ཀྱི་མཚན་ཉིད་ལས་བྱུང་བ་ཡིན་པས། སེམས་ལས་མ་གཏོགས་པ་གཞན་ཅིར་ཡང་མེད་པར་ལུང་བརྣན་ལ་བསྒོམ་་མོ། །མི་སྤྲུལ་པའི་མགོ་བརྙན་ཐོགས་པ་ལུས་ཆེ་ལ་ཡན་ལག་རེགས་བཞི་འིས། བདག་གི་རྐང་ལག་བཞི་ནས་འཐེན་པ་སྙམ་བྱེད་ན། དེ་ནི་རྒྱལ་པོ་ཆེན་པོ་བཞིའི་སྤྲུལ་པ་དང་ཉམས་སོད་ཡིན་པས། བདག་གི་རྐང་ལག་བཞི་ཡང་། ཕྱག་གཡས་ཀྱིས་གནམ་གྱི་མཐའ་བརྟེན། ཞབས་གཡོན་གྱིས་སའི་མཐིལ་གནོན། ཕྱག་གཡོན་གྱིས་སྲིད་པའི་ཁ་ལོ་གྱེན་དུ་བསྒྱུར། ཞབས་གཡས་ཀྱིས་ན་རག་གི་སྒོ་གཅོད་པར་བསམས་ལ་ལུང་བརྣན་ཞིང་བསྒོམ། ཡང་ན་རྒྱལ་པོ་ཆེན་པོ་བཞི་ཡང་། བདག་གི་སེམས་ཀྱིས་སྤྲུལ་པ་ལས་བྱུང་བས་སེམས་ལས་མ་གཏོགས་པར་གཞན་ཅིར་ཡང་མི་སྣང་བར་ལུང་བརྣན་ལ་བསྒོམ་མོ།། བདག་གི་ལུས་དུམ་བུ་བཞིར་བཅད་ནས། བཞིའི་ཆ་ཅིག་ནི། སྐལ་པའི་མེ་དཔུང་འབར་བ་གཅིག་གིས་བསྲེགས་པ་སྙམ་བྱེད། བཞིའི་ཆ་གཅིག་ནི་སྐལ་པའི་རླུང་དམར་ཆེན་པོ་ཅིག་གིས་ཁྱེར་བ་སྙམ་བྱེད། བཞིའི་ཆ་གཅིག་ནི་སྐལ་པའི་ཆུ་ཆེན་པོ་གཅིག་གི་ལྦའ་ལ་གཡེངས་པ་སྙམ་བྱེད། བཞིའི་ཆ་གཅིག་ནི་ས་རིམ་པ་རྒུའི་འོག་དུ་བཅུག་པ་སྙམ་བྱེད་ན་ནི། འབྱུང་བའི་ལྷ་མོ་བཞིའི་སྤྲུལ་པ་དང་ཉམས་སོད་ཡིན་པས། དེ་ཡང་དོན་དུ་མེ་ཆུ་ས་རླུང་བཞི་ནི་སེམས་དང་ནམ་མཁའི་དབྱིངས་སུ་མཉམ་པ་ཉིད་དུ་གསལ་བར་ལུང་བརྣན་ལ་བསྒོམ་མོ། །ཡང་ན་སེམས་ཀྱི་སྤྲུལ་པ་ལས་ལྷ་མོ་བཞི་ཡང་བྱུང་བས། སེམས་ལས་མ་[31]གཏོགས་པ་གཞན་ཅི་ཡང་མི་སྣང་ལུང་བརྣན་ལ་བསྒོམ་མོ། །ཡང་བདག་གི་ལུས་ལས་འདུ་ཤེས་དང་ལྡན་པའི་དུམ་བུ་བཞིར་ཆད་སྟེ་ཁ་ཕྱོགས་བཞིར་ལྟས་ནས་ཕྱིན་པ་སྙམ་ལ། བུད་མེད་བཞིས་དབང་པོའི་ཡུལ་གྲུ་བཞི་འདུག་པ་ལས། གཅིག་ནི་དབྱར་གྱི་མེ་ཏོག་རྒྱས་ཏེ་སྣང་། གཅིག་ནི་སྟོན་གྱི་ལོ་ཐོག་སྨིན་ཏེ་སྣང་། གཅིག་ནི་དཔྱིད་ཀྱི་ས་དྲོད་ཕེབས་ཏེ་སྣང་། གཅིག་ནི་དརྒུན་གྱི་དབང་ལ་ཐེབས་ཏེ་སྣང་ན་ནི། དུས་བཞི་རྒྱལ་མོ་ཆེན་མོ་བཞིའི་ཉམས་སོད་དང་སྤྲུལ་པ་ཡིན་ཏེ། དེ་ཡང་བདག་གི་ལུས་ལ་གྲང་ཞིང་བསིལ་བར་གནས་པ་དང་། དྲོ་ཞིང་འཇམ་པར་གནས་པར་དང་། དེ་ཡང་བདག་གི་ལུས་ཐམས་ཅད་རྒྱས་པར་གནས་པ་དང་། འབྲས་བུ་སྨིན་པར་གནས་པ་བཞི་དང་ལྡན་བས་ན། དུས་བཞི་ཡང་རང་ལ་ཚང་བར་བསྒོམ་མོ། །ཡང་ན་དུས་བཞི་རྒྱལ་མོ་བཞི་ཡང་བདག་གི་སེམས་ཀྱི་སྤྲུལ་པ་ལས་བྱུང་བས། སེམས་ལས་མ་གཏོགས་པ་གཞན་ཅི་ཡང་མི་སྣང་བར་ལུང་བརྣན་ལ་བསྒོམ་མོ། །ཡང་བདག་གི་རྟིང་ནས། བུད་མེད་ཁ་དོག་གཡུ་ལྟར་སྔོ་བ་ལུས་ཆེ་སྟེ་བྱིན་དང་ལྡན། ཡན་ལག་རེགས་ཏེ་རྟུལ་ཤུགས་ཆེ་བ། སེམས་ཅན་སྣ་ཚོགས་ཀྱི་མགོ་བརྙན་གྱིས་ལུས་ལ་བརྒྱན་པ་གཅིག བདག་ལ་ཟར་འོང་པ་སྙམ་བྱེད་ན། དེ་ནི་ལས་ཀྱི་སྤར་མ་ཉི་ཤུ་རྩ་བརྒྱད་ཀྱི་སྤྲུལ་པ་ཡིན་ཏེ། བདག་གི་ལུས་ལ་འཇིགས་པར་ཟ་ཡང་། ལུས་འབྱུང་བ་བཞི་དང་མཉམ་པར་གྱུར་པ་ལ་ཉམ་ང་བའམ་ཚ་ཞིང་ན་བ་ཡང་ཅང་མེད་ལ། གཉིས་མེད་དགའ་བདེའི་རོལ་པ་བྱེད་པར་བསྒོམ། ཡང་ན་ལས་ཀྱི་སྤར་མ་ཉི་ཤུ་རྩ་བརྒྱད་ཀྱང་། དོན་དུ་བདག་གི་སེམས་ཀྱི་སྤྲུལ་པ་ལས་བྱུང་བས། སེམས་ལས་མ་གཏོགས་པ་གཞན་ཅི་ཡང་མི་སྣང་བར་ལུང་བརྣན་ལ་བསྒོམ་མོ། །བདག་ཉིད་ནམ་མཁའ་སྟོང་པ་ལ་དཔྱང་མོ་ཉུག་པ་སྙམ་དུ་བྱེད་ལ། ནམ་མཁའ་སྟོང་པའི་དབྱིངས་ནས། གཟུགས་མེད་ལ་སྟོབས་ཆེ་བ་[32]གཉིས་ཀྱིས་ཡར་བསྐྱུར་མར་བསྐྱུར་བྱེད་པ་ལྟར་འབྱུང་ན་ནི། ཁྲོ་བོ་ཆེན་པོ་ཁ་འགྱིང་མཁའ་ཡབ་ཡུམ་གཉིས་ཀྱི་ཉམས་སོད་དང་སྤྲུལ་པ་ཡིན་ཏེ། བདག་ཉིད་ཀྱང་ནམ་མཁའ། གཞན་མ་ཡང་ནམ་མཁའ། གཟུགས་མྱེད་ལ་སྟོབས་ཆེ་བ་གཉིས་ཀྱང་ནམ་མཁའ་ལས་བསྒོམ་མོ། །ཡང་ན་ཁྲོ་བོ་ཆེན་པོ་མཁའ་འགྱིང་ཁ་ཡབ་ཡུམ་ཡང་། བདག་གི་སེམས་ཀྱི་སྤྲུལ་པ་ལས་བྱུང་བས། སེམས་ལས་མ་གཏོགས་པ་གཞན་ཅི་ཡང་མི་སྣང་བར་ལུང་བརྣན་ལ་བསྒོམ་མོ། །དེ་ཡན་ཅོད་ནི་ཡེ་ཤེས་ཀྱི་ལྷའི་ཉམས་སོད་དང་སྤྲུལ་པ་བརྒྱད་དོ༎ ༎    འདི་ནས་མར་ནི། སྣང་སྲིད་ཀྱི་ལྷ་འདྲེའི་ཉམས་སོད་དང་སྤྲུལ་བ་ལ་ལུང་བརྣན་ཞིང་མི་ཚུགས་པར་བྱ་བ་སྟོན་ཏེ། དེ་ལ་བདག་བསྒོམ་པའི་དུས་སུ་གྲིབ་མ་ནག་པོའི་དབུས་ནས། མི་ནག་པོ་ཞགས་པ་ནག་པོ་རྐེད་ལ་བཅིངས་པ་གཅིག་གིས། བྱ་ནག་པོ་རི་ལོགས་ཙམ་ཞིག་སྤུར་ཞིང་། བདག་གི་ཐོག་ཏུ་འབེབས་པ་སྙམ་བྱེད་ན། དེ་ནི་བདུད་ཀྱི་ཉམས་སོད་དང་སྤྲུལ་པ་ཡིན་ཏེ། དེ་ལ་བདག་ཉིད་ནི་བྱང་ཆུབ་ཀྱི་སེམས་ཤི་མེད་སྐྱེས་སྣང་བརྩན་ཞེས་བྱ་བ། སྐུ་མི་འགྱུར་བ་གཡུང་དྲུང་གི་ཕྱག་རྒྱ་བཅས་པ། གསུང་མི་འགྱུར་བ་བདུད་རྩིའི་ཆུ་བོ་འདྲ་བ། ཐུགས་མི་འགྱུར་བ་ནམ་མཁའ་ལ་ཉི་མ་ཤར་བར་བསྒོམས་པས། བདུད་ཐམས་ཅད་རང་བཞིན་གྱིས་མི་སྣང་བར་འགྱུར་རོ། །ཡང་ན་བདུད་ཀྱི་རིགས་ཐམས་ཅད་ཀྱང་། བྱང་ཆུབ་སེམས་ཀྱི་སྤྲུལ་པ་ལས་བྱུང་བས། སེམས་ལས་མ་གཏོགས་པ་གཞན་ཅི་ཡང་མི་སྣང་བར་ལུང་བརྣན་ལ་བསྒོམ་མོ། །ཡང་བདག་བསྒོམ་པའི་དུས་སུ། འོད་དཀར་པོ་ཁར་ཕོར་ཙམ་ཅིག་གི་དབུས་ནས། སྤྲེའུ་དཀར་པོ་གཅིག་བྱུང་ནས། དེས་བདག་ལ་ཕར་མཆོང་ཚུར་མཆོང་བྱེད་པ་སྙམ་བྱེད་ན། དེ་རྒྱལ་པོའི་སྤྲུལ་པ་ཡིན་ཏེ། དེ་ལ་[33]བདག་གི་སེམས་ནི་ཚད་མེད་ལྷུན་ལ་རྫོགས་ཏེ། ཡེ་ཤེས་ཆེན་པོའི་འོད་ཁམས་གསུམ་ཁྱབ་བདལ་དུ་འདུག་པར་བསྒོམས་པས། རྒྱལ་པོའི་འོད་མི་སྣང་བར་འགྱུར་ལ། བདག་གི་སེམས་ལས་སེང་གེ་རྣམ་པར་འགྱིང་བའི་ཏིང་ངེ་འཛིན་བྱུང་བས་སྤྲེའུའི་ང་རོ་སེང་གེས་བཅག་པས་རྒྱལ་པོ་མི་སྣང་བར་འགྱུར་རོ། །ཡང་ན་རྒྱལ་པོའི་རིགས་ཐམས་ཅད་ཀྱང་། སེམས་ཀྱི་སྤྲུལ་པ་ལས་བྱུང་བས་ཅི་སྣང་བ་སེམས་སུ་སྣང་སྟེ། སེམས་ལས་མ་གཏོགས་པ་གཞན་ཅི་ཡང་མི་སྣང་བར་ལུང་བརྣན་ལ་བསྒོམ་མོ། །ཡང་བདག་བསྒོམ་པའི་དུས་སུ། འོད་གཞའ་ཚོན་ལྟ་བུའི་ལྦུས་༼སྦུབས་༽ནས། བྱ་ནག་མོ་ཁྱུས་ལྡིངས་ནས། བདག་ལ་རུབ་པ་སྙམ་དུ་བྱེད་ན། དེ་ནི་མ་བདུད་ཀྱི་ཉམས་སོད་དང་སྤྲུལ་པ་ཡིན་ཏེ། བདག་ཉིད་མི་འགྱུར་བ་གའི་ཀློང་གི་བྱང་ཆུབ་ཀྱི་སེམས་སུ་གྱུར་པར་རྟོགས་པས། ཐམས་ཅད་ཀྱི་མ་ལྟར་གནས་ཏེ་མི་འགྱུར་བའི་དབྱིངས་སུ། ཡེ་ཤེས་ཆེན་པོ་ཅིར་ཡང་གསལ་བའི་ཏིང་ངེ་འཛིན་བྱུང་བས། མ་བདུད་ཀྱི་སྤྲུལ་པ་མི་སྣང་བར་བསྒོམ་མོ།། ཡང་ན་མ་བདུད་ཐམས་ཅད་ཀྱང་། སེམས་ཀྱི་སྤྲུལ་པ་ལས་བྱུང་བས། སེམས་ལས་གཞན་ཅི་ཡང་མི་སྣང་བར་བསྒོམ་མོ། །ཡང་བདག་བསྒོམ་པའི་དུས་སུ། དུང་གི་ཤ་བ་ལ་བྱུ་རུའི་རྭ་བཏགས་པ་ཅིག་གི་རྭའི་རྩེ་ལ་བདག་གཡེང་བ་སྙམ་དུ་བྱེད་ན། དེ་བཙན་གྱི་ཉམས་སོད་དང་སྤྲུལ་པ་ཡིན་ཏེ། དེ་ལ་བདག་ཉིད་གསལ་བ་འོད་དང་ལྡན་པའི་བྱང་ཆུབ་ཀྱི་སེམས་ལས། ཐུགས་དབལ་གྱི་མེ་རི་འབར་བ་དང་ལྡན་པར་བསྒོམས་པས། བཙན་གྱི་སྤྲུལ་པ་ཡང་མི་སྣང་བར་བསྒོམ་མོ། །ཡང་ན་བཙན་ཐམས་ཅད་ཀྱང་། སེམས་ཀྱི་སྤྲུལ་པ་ལས་བྱུང་བས། ཇི་ལྟར་སྣང་བ་ཐམས་ཅད་སེམས་སུ་སྣང་བ་ལས། གཞན་ཅི་ཡང་མི་སྣང་བར། ལུང་བརྣན་ལ་བསྒོམ་མོ། །ཡང་བདག་བསྒོམ་བའི་དུས་སུ། མི་སྔོན་པོ་ལ་སྔོན་དམར་གྱི་རལ་པ་འདོམ་དགུ་[34]བརྒྱ་དགུ་བཅུ་ཡོད་པ་གཅིག་གིས། སྦྲུལ་དང་ཉ་སྦལ་ལས་སོགས་པ་བདག་ལ་གཏོར་ནས། བདག་གི་ལུས་ལ། ལ་ལ་ནི་འཁྲིལ། ལ་ལ་ནི་བཟའ་བ་སྙམ་བྱེད་ན། དེ་ནི་ཀླུ་བདུད་ཀྱི་སྤྲུལ་པ་ཡིན་ཏེ། བདག་ཉིད་ཀྱི་བྱང་ཆུབ་ཀྱི་སེམས་རང་དབང་མངོན་དུ་གྱུར་པས། ཉི་མ་རབ་གསལ་དབང་གི་ཏིང་ངེ་འཛིན་ཞེས་བྱ་བ། ཉི་མའི་འོད་ཀྱིས་གར་ཁྱབ་པ་ཙམ་ཅིག སེམས་ཀྱི་ཐུགས་རྗེ་འོད་ཀྱིས་ཀྱང་ཁྱབ་པར་བསྒོམས་པས། ཀླུ་བདུད་ཀྱི་སྤྲུལ་པ་ཐམས་ཅད་ཀྱང་། མི་སྣང་བར་བསམ་མོ། །ཡང་ན་ཀླུ་བདུད་ཐམས་ཅད་ཀྱང་སེམས་ཀྱི་སྤྲུལ་པ་ལས་བྱུང་བས། ཅི་ལྟར་སྣང་བ་སེམས་སུ་སྣང་བ་ལས། གཞན་ཅི་ཡང་མེད་པར་ལུང་བརྣན་ལ་བསྒོམ་མོ། །ཡང་བདག་བསྒོམ་པའི་དུས་སུ། མིའི་ལུས་པོ་ལ་གླང་ནག་པོའི་མགོ་བོ་ཅན། སྲམ་སྔོན་པོའི་སླག་པ་གོན་པ་ཅིག གཡོན་ན་སྦྲུལ་གྱི་ཞགས་པས་བདག་ལ་འཛིན་པའི་ཚུལ་སྟོན། གཡས་ན་དབྱུག་ཏོ་སྔོན་པོས་རྡེག་པའི་ཚུལ་སྟོན་པ་སྙམ་བྱེད་ན། དེ་ནི་གཤིན་རྗེའི་ཉམས་སོད་དང་སྤྲུལ་པ་ཡིན་ཏེ། བདག་ཉིད་ཀྱི་བྱང་ཆུབ་ཀྱི་སེམས། ཤི་མེད་སྐྱེས་སྣང་བརྩན་གྱི་དོན་གསལ་བ་ཡིན་ཏེ། རྒྱལ་མཚན་མཐོན་པོའི་ཏིང་ངེ་འཛིན་བསྒོམས་པས། སེམས་དུས་གསུམ་དུ་མི་ནུབ་པའི་རྒྱལ་མཚན་དུ་གྱུར་པས། གཤིན་རྗེའི་སྤྲུལ་པ་མི་སྣང་བར་བསྒོམ་མོ། །ཡང་ན་གཤིན་རྗེ་ཐམས་ཅད་ཀྱང་སེམས་ཀྱི་སྤྲུལ་པ་ལས་བྱུང་བས། ཅི་ལྟར་སྣང་བ་ཐམས་ཅད་སེམས་སུ་སྣང་བར་བསྒོམས་པས། སེམས་ལས་མ་གཏོགས་པ་ཅི་ཡང་མི་སྣང་བར་རྟོགས་སོ། །ཡང་བདག་བསྒོམ་པའི་དུས་སུ། མིའི་ལུས་པོ་ལ། གཅན་གཟན་གདུག་པ་མི་སྡུག་པའི་མགོ་བོ་ཅན། རེ་ནག་དྲིལ་པ་མེར་བསྲེགས་པའི་དུད་པ་གཏོང་བ། དྲི་མི་ཞིམ་བས་གནས་འགེངས་པ་སྙམ་བྱེད་ན། དེ་ནི་དྲི་ཟ་ད་འི་༼ཡི་༽ཉམས་སོད་དང་སྤྲུལ་པ་ཡིན་པས། བདག་ཉིད་ཀྱི་བྱང་ཆུབ་ཀྱི་[35]སེམས། རྩལ་གསུམ་ལུས་ལ་རྫོགས་པས། ཐམས་ཅད་དབང་དུ་བསྡུས་པའི་ཏིང་ངེ་འཛིན་ཞེས་བྱ་བ་དེ་བྱུང་བས། དྲི་ཟའི་སྤྲུལ་པ་མི་སྣང་བར་གྱུར་ནས། ཅི་སྣང་པ་ཡང་སེམས་སུ་སྣང་ལ། སེམས་ནི་སྣང་ལ་རང་བཞིན་མེད་པར་ལུང་བརྣན་ལ་བསྒོམ་མོ། །ཡང་བདག་བསྒོམ་པའི་དུས་སུ། མིའི་ལུས་པོ་ལ། བྱའི་མགོ་བོ་ཅན། ལག་པ་མང་དུ་སྤྲུལ་ནས། བདག་ལ་རྙོབ་པ་སྙམ་བྱེད་ན། དེ་ནི་གནོད་སྦྱིན་གྱི་ཉམས་སོད་དང་སྤྲུལ་པ་ཡིན་ཏེ། བདག་ཉིད་བྱང་ཆུབ་ཀྱི་སེམས། ཡེ་ཤེས་ཆེན་པོ་ཐོགས་པ་མེད་པ་དང་ལྡན་པས། ཇི་ལ་ཡང་ཉམ་ང་བ་མེད་ཅིང་། འོད་བྲེང་བྲེང་སལ་སལ་ཉུར་༼མྱུར་༽བའི་ཏིང་ངེ་འཛིན་ཅེས་བྱ་བ་བསྒོམས་པས། གནོད་སྦྱིན་གྱི་སྤྲུལ་པ་ཐམས་ཅད་མི་སྣང་བར་གྱུར་ནས། དངོས་པོ་མེད་པར་གནས་སོ། །ཡང་ན་གནོད་སྦྱིན་ཐམས་ཅད་ཀྱང་། སེམས་ཀྱི་སྤྲུལ་པ་ལས་བྱུང་བས། ཅི་སྣང་བ་སེམས་སུ་སྣང་བ་ལས། གཞན་དུ་མི་སྣང་བར་ལུང་བརྣན་ལ་བསྒོམ་པའོ༎ ༎ ࿖ ༔ ࿖     འདི་ནས་མར་ནི། བག་ཆགས་ཀྱི་སླུ་བ་པོ་བརྒྱད་སྟོན་ཏེ། གང་ཞེ་ན། འདོད་ཆགས་ཀྱི་རྗེས་སུ་རྒྱུ་བའི་བག་ཆགས་དང་གཅིག ཡིད་སྔུན་ལ་རྒྱུ་བའི་བག་ཆགས་དང་གཉིས། རྨི་ལམ་གྱི་བག་ཆགས་དང་གསུམ། སླ་བའི་བག་ཆགས་དང་བཞི། རྟོག་དཔྱོད་ཀུན་འབྱུང་གི་བག་ཆགས་དང་ལྔ། དགའ་བདེ་བྱུང་ཚོར་གྱི་བག་ཆགས་དང་དྲུག གཡོ་འགུལ་རྩོལ་སེམས་ཀྱི་བག་ཆགས་བདུན། ལྟ་བ་ཕྱིན་ཅི་ལོག་གི་བག་ཆགས་དང་བརྒྱད་དོ། །དེ་ལ་ཡིད་རྗེས་སུ་རྒྱུ་བའི་བག་ཆགས་ཀྱིས་སླུ་བ་གང་ཞེ་ན། འདོད་ཆགས་ཀྱི་རྗེས་སུ་རྒྱུ་བ་ནི། བདག་གིས་སྔར་ཕྱིན་པའི་ཡུལ་ལམ། སྔར་སྤྱད་པའི་ནོར་རམ། སྔར་ཟོས་པའི་ཟས་སམ། སྔར་གོན་པའི་གོས་སམ། སྔར་འཁྲིག་པའི་འདོད་ཆགས་སྤྱད་པ་[36]ལས་བསོགས་པ་ཀུན་ལ་ཆགས་སམ་སྤྱོད་པའི་བསམ་པ་བྱུང་ན། དེ་ནི་ཡིད་རྗེས་སུ་རྒྱུ་བའི་བག་ཆགས་ཀྱིས་སླུ་བ་ཡིན་པས། བདག་གི་བྱང་ཆུབ་ཀྱི་སེམས་ནི། ཅི་ནས་ཀྱང་དོན་ཐམས་ཅད་བོན་ཉིད་དུ་འདུས་པས། བག་ཆགས་བོན་དུ་གསལ་བའི་ཏིང་ངེ་འཛིན་ལ་གསལ་བཏབ་སྟེ། ཇི་ལྟར་སྣང་བ་ཐམས་ཅད་བོན་ཉིད་སྣང་ལ། བོན་ཉིད་ནི་དངོས་པོ་མྱེད་པ་ཡིན་ལ། སེམས་ཉིད་ནི་ཅི་ལ་ཡང་མ་ཆགས་པ་ཡིན་པར་ལུང་བརྣན་ཏེ་བསྒོམ་མོ། །    ཡིད་སྔུན་ལ་རྒྱུ་བའི་བག་ཆགས་ནི། སྔར་མ་ཕྱིན་པའི་ཡུལ་དུ་ཕྱིན་པ་དང་། སྔར་མ་སྤྱད་པའི་ནོར་ཟས་སྤྱོད་པ་དང་། ཕྱིས་འོང་བའི་རྟགས་སྔར་སྨྲ་ཀུན། ཡིད་སྔུན་ལ་རྒྱུ་བའི་བག་ཆགས་ཡིན་ཏེ། བདག་གི་བྱང་ཆུབ་ཀྱི་སེམས་ནི། སྤྲོས་པའི་མཚན་མ་ཐམས་ཅད་དང་བྲལ་བ་ཡིན་བས། གཞི་མ་བྱུང་མ་སྐྱེས་པའི་ཏིང་ངེ་འཛིན་ལ་གསལ་བཏབ་སྟེ། མཚན་མ་ཐམས་ཅད་སེམས་སུ་གསལ་བར་ལུང་བརྣན་ལ་བསྒོམ་མོ། །    	རྨི་ལམ་གྱི་བག་ཆགས་ཀྱིས་སླུ་བ་གང་ཞེ་ན། འཇུག་པའི་རང་དབང་མེད་པར་སེམས་བསྡུས་ནས་གཉིད་ལོག་པའི་དུས་སུ་ཡིད་བྱ་བ་པོས་ལས་ཤེས་བྱ་བདེ་སྡུག་བསམ་གྱིས་མི་ཁྱབ་པ་བྱེད་པ་སྙམ་དུ་བྱེད་ན། དེ་ནི་རྨི་ལམ་གྱི་བག་ཆགས་ཀྱིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས། ཡེ་ཤེས་ཆེན་པོ་རང་དབང་མངོན་དུ་གྱུར་པའི་ཏིང་ངེ་འཛིན་བྱུང་ནས། རྨི་ལམ་ཐམས་ཅད་སྒྱུ་མ་ལྟར་ཤེས་ཤིང་། ཅི་ལྟར་རྨི་ལམ་ཐམས་ཅད་ཀྱང་། སེམས་ཉིད་བདེ་བ་ཆེན་པོ་ཐིག་ལེ་ཉག་གཅིག་དུ་གསལ་བར་ལུང་བརྣན་ལ་བསྒོམ་མོ། །    སླ་བའི་བག་ཆགས་ཀྱི་སླུ་བ་གང་ཞེ་ན། སྔར་སྨྲས་པའི་བག་ཆགས་ལྕེ་བདེ་རུ་གྱུར་པས། ཡིད་ལ་རྒྱུས་པ་འཚལ་རྨིས་སུ་སྨྲ་བ་དེ་ནི། སླ་བའི་བག་ཆགས་ཀྱི་སླུ་བ་ཡིན་[37]ཏེ། བདག་གི་བྱང་ཆུབ་ཀྱི་སེམས་ནི། བརྗོད་པའི་ཐ་སྙད་དང་བྲལ་བར་ཤེས་ཤིང་གསལ་བཏབ་སྟེ། སྨྲ་བསམ་བརྗོད་དུ་མེད་པའི་ཏིང་ངེ་འཛིན་ལ་སྙོམས་པར་འཇུག་ཅིང་། སེམས་ཀྱི་གསུང་ལ་རང་བཞིན་མེད་པའི་ལུང་བརྣན་ལ་བསྒོམ་མོ། །    རྟོག་དཔྱོད་ཀུན་འབྱུང་གི་བག་ཆགས་ཀྱིས་སླུ་བ་གང་ཞེ་ན། སེམས་ཐིག་ལེ་གཅིག་གི་དོན་མི་བསྒོམ་བར། དབང་པོ་ལྔ་ཡུལ་སོ་སོའི་རྗེས་སུ་འཇུག་པ་དེ་ལས། ཐམས་ཅད་ཀུན་མཚན་མར་འབྱུང་སྟེ། ཐ་དད་པའི་བག་ཆགས་ལ་རྟོག་ཅིང་དཔྱོད་པ་དེ་ནི། རྟོག་དཔྱོད་ཀུན་འབྱུང་གི་བག་ཆགས་ཀྱིས་སླུ་བའོ། །དེ་ལ་བདག་གི་བྱང་ཆུབ་ཀྱི་སེམས་ནི། ཐ་དད་པ་མ་ཡིན་ཏེ། ཡེ་ནས་རྣམ་པར་མི་རྟོག་པ། ཡེ་ཤེས་དཔྱོད་ལས་འདས་པའི་ཏིང་ངེ་འཛིན་ལ་སྙོམས་པར་འཇུག་ཅིང་། སེམས་ཀྱི་རང་བཞིན་བརྟག་ཏུ་མེད་པའི་ལུང་བརྣན་ལ་བསྒོམ་མོ། །    དགའ་བདེ་བྱུང་ཚོར་བག་ཆགས་ཀྱིས་སླུ་བ་གང་ཞེ་ན། འདོད་ཆགས་ཀྱི་ཡུལ་ཐ་དད་པ་ལ། ཡིད་ལ་བྱེད་པའི་དགའ་བ་སྐྱེ་བས་བདེ་བར་ཚོར་བ་སྙམ་བྱེད་པ་དེ་ནི། དགའ་བདེ་བྱུང་ཚོར་གྱི་བག་ཆགས་ཀྱིས་སླུ་བ་ཡིན་ཏེ། དེ་ལ་བདག་གི་བྱང་ཆུབ་ཀྱི་སེམས་ནི། ཆོག་ཤེས་ཆེན་པོ་དང་ལྡན་ཞིང་། ཅི་ལ་མ་ཆགས་ཅི་ལ་མ་རྟེན་བས། ཡིད་ལ་བྱ་བ་བྱེད་པ་ཅི་ཡང་མེད་ཅིང་། བཟོད་པ་ཆེན་པོ་བྱུང་ཚོར་མེད་པའི་ཏིང་ངེ་འཛིན་ལ་སྙོམས་པར་འཇུག་སྟེ། དོན་མ་བཅོས་པ་ལ་བཞག་ལ། ལུང་བརྣན་ཅིང་བསྒོམ་མོ། །    གཡོ་འགུལ་རྩོལ་སེམས་ཀྱི་བག་ཆགས་ཀྱིས་སླུ་བ་གང་ཞེ་ན། དཔེར་ན་ནམ་མཁའ་ལ་སྤྲིན་གཡོ་བ་ལྟར། ཡིད་གཡོས་པས། སེམས་ལ་རྩོལ་བ་ཞུགས། རྩོལ་བ་ཞུགས་པས། རྒྱུན་མི་འཆད་པའི་བག་ཆགས་ནི་ལོང་བཏགས་ཤིང་འབྱུང་ངོ་། །དེ་ལྟར་[38]བག་ཆགས་ཀྱི་ལས་རྒྱུན་དེའི་དབང་དུ་བདག་འགྲོ་བ་སྙམ་བྱེད་ན། རྩོལ་སེམས་ཀྱི་བག་ཆགས་ཡིན་ཏེ། བདག་གི་བྱང་ཆུབ་ཀྱི་སེམས་ནི། རྒྱ་མཚོ་རླུང་གིས་མ་བསྐྱོད་པ་ལྟར་ལྡེམ་མེ་མི་གཡོ་བ་ལས། རྩོལ་བ་མེད་པ་ལྷུན་གྱིས་གྲུབ་པའི་དོན་ཉིད་ལ་ཉིད་གསལ་ཞིང་ཐོགས་པ་མེད་པར་མྱུར་དུ་འགྲུབ་པའི་ཏིང་ངེ་འཛིན་ལ་སྙོམས་པར་འཇུག་སྟེ། སེམས་ཉིད་རྩོལ་བ་དང་བྲལ་བ་ཉིད་དུ་ལུང་བརྣན་ལ་བསྒོམ་མོ། །    ལྟ་བ་ཕྱིན་ཅི་ལོག་གི་བག་ཆགས་ཀྱིས་སླུ་བ་གང་ཞེ་ན། དེ་ནི་འཇིག་རྟེན་གྱི་ལྟ་བ་དང་། མཚན་མ་ཤ་སྟག་ལ་རྟོག་ཅིང་། དོན་དམ་པ་ལ་ཡིད་ཙམ་ཡང་མི་རྒྱུ་བ་དེ་ནི། ལྟ་བ་ཕྱིན་ཅི་ལོག་སྟེ། དོན་གང་གི་ཡང་སྟེང་དུ་བཞག་དུ་མི་འདོད་པར། དོན་མ་ཡིན་བ་དང་བག་ཆགས་ངན་པ་ལ་བློ་གསལ་བར་འབྱུང་ནས། དེ་ནས་ལྟ་བ་ཕྱིན་ཅི་ལོག་གི་བག་ཆགས་ཀྱིས་སླུ་བ་ཡིན་ཏེ། དེ་ལ་བདག་གི་བྱང་ཆུབ་ཀྱི་སེམས་ནི། ཡང་དག་པའི་དོན་ཅིར་ཡང་མ་བཅོས་པ་ཉིད་ལ་བསླན་ཞིང་། མི་རྟོགས་ཆེན་པོའི་ཏིང་ངེ་འཛིན་ལ་སྙོམས་པར་འཇུག་སྟེ། དོན་ལས་མི་འདའ་བའི་བྱང་ཆུབ་ཀྱི་སེམས་སུ་ལུང་བརྣན་ལ་བསྒོམ་པའོ།། །།    འདི་ནས་མར་ནི། ཉོན་མོངས་པའི་སླུ་བ་པོ་ཉི་ཤུ་རྩ་ལྔ་གང་ཞེ་ན། ཉོན་མོངས་པ་ལྔས་ཕུང་པོ་ལྔ་ལ་སོ་སོར་བརྟགས་ཏེ་ཕྱེ་བས་ཉི་ཤུ་རྩ་ལྔ་རུ་སླུ་བ་པོ་འབྱུང་སྟེ། གང་ཞེ་ན། བདག་བསྒོམ་པའི་དུས་སུ་ཞེ་སྡང་ལས་སོགས་པ་འབྱུང་བ་ལྔ་ལས་གཡོ་ཞིང་། དོན་དམ་པ་ལ་སྒོམ་དུ་མི་སྟེར་ཏེ། ཞེ་སྡང་སེམས་ལས་གཡོའ། གཏི་མུག་ཤ་ལས་གཡོའ། འདོད་ཆགས་དྲོད་ལས་གཡོ། ང་རྒྱལ་དབུགས་ལས་གཡོ། འཕྲག་དོག་ཁྲག་ལས་གཡོ་སྟེ། སེམས་ཅན་ཐམས་ཅད་ཀྱི་ཕུང་པོ་ལྔ་ལ་སོ་སོར་རྟོག་ཅིང་འབྱེད་པས། བདག་འཁོར་བ་ལ་[39]ཕྱིར་བསླུ་ཞིང་ཁ་འདྲེན་ནོ། །དེ་ནི་ཇི་ལྟར་བསླུ་ཞེ་ན། གཟུགས་ཀྱི་ཕུང་པོ་ལ་རྣམ་པར་རྟོག་པ་ནི། གཟུགས་སྡུག་པ་ལ་འདོད་ཆགས་ནས། ཞེན་པས་སླུ་བ་དང་། གཟུགས་མི་སྡུག་པ་ལ་ཞེ་སྡང་ནས་ཞེན་པས་སླུ་བ་དང་། གཉིས་ག་མ་ཡིན་བ་ལ་གཏི་མུག་ནས་ཞེན་པས་སླུ་བ་དང་། གཟུགས་བདེན་པ་ཅན་ལ་ང་རྒྱལ་ནས་ཞེན་པས་སླུ་བ་དང་། གཟུགས་ཡོན་ཏན་གྱི་ཚོགས་མ་འགགས་པ་ལ་འཕྲག་དོག་ནས་ཞེན་པས་སླུ་བ་དང་། ཚོར་བ་བདེ་བ་ལ་འདོད་ཆགས་ནས་ཞེན་པས་སླུ་བ་དང་། ཚོར་བ་མི་བདེ་བ་ལ་ཞེ་སྡང་ནས་ཞེན་པས་སླུ་བ་དང་། ཚོར་བ་བཏང་སྙོམས་ལ་གཏི་མུག་ནས་ཞེན་པས་སླུ་བ་དང་། ཚོར་བ་བདེན་པ་ཅན་ལ་ང་རྒྱལ་ནས་ཞེན་པས་སླུ་བ་དང་། ཚོར་བ་ཡོན་ཏན་གྱི་ཚོགས་མ་འགགས་པ་ལ་འཕྲག་དོག་ནས་ཞེན་པས་སླུ་བ་དང་། འདུ་ཤེས་རྒྱ་ཆེ་བ་ལ་འདོད་ཆགས་ནས་ཞེན་པས་སླུ་བ་དང་། རྒྱ་ཆུང་བ་ལ་ཞེ་སྡང་ནས་ཞེན་པས་སླུ་བ་དང་། ཚད་དཔག་ཏུ་མེད་པ་ལ་གཏི་མུག་ནས་ཞེན་པས་སླུ་བ་དང་། འདུ་ཤེས་བདེན་པ་ཅན་ལ་ང་རྒྱལ་ནས་ཞེན་པས་སླུ་བ་དང་། འདུ་ཤེས་ཡོན་ཏན་གྱི་ཚོགས་མ་འགགས་པ་ལ་འཕྲག་དོག་ནས་ཞེན་པས་སླུ་བ་དང་། འདུ་བྱེད་ཀྱི་ལས་བྱ་བ་ལ་འདོད་ཆགས་ནས་ཞེན་པས་སླུ་བ་དང་། འདུ་བྱེད་ཀྱི་ལས་མི་བྱེད་པ་ལ་ཞེ་སྡང་ནས་ཞེན་པས་སླུ་བ་དང་། ལྷུན་གྱིས་གྲུབ་པ་ལ་གཏི་མུག་ནས་ཞེན་པས་སླུ་བ་དང་། དགེ་བ་དང་བདེན་པའི་འདུ་བྱེད་ལ་ང་རྒྱལ་ནས་ཞེན་པས་སླུ་བ་དང་། ཡོན་ཏན་གྱི་ཚོགས་འབྱུང་པའི་འདུ་བྱེད་ལ་འཕྲག་དོག་ནས་ཞེན་པས་སླུ་བ་དང་། རྣམ་པར་ཤེས་པའི་ཡུལ་ལ་འདོད་ཆགས་ནས་ཞེན་པས་སླུ་བ་དང་། ཡུལ་སོ་སོར་གཅོད་པ་ལ་ཞེ་སྡང་ནས་ཞེན་པས་སླུ་བ་དང་། རྣམ་པར་མི་རྟོག་པ་ལ་གཏི་མུག་ནས་ཞེན་པས་སླུ་བ་དང་། རྣམ་པར་ཤེས་པ་བདེན་པར་གཅོད་པ་ལ་ང་རྒྱལ་ནས་ཞེན་པས་སླུ་བ་དང་། རྣམ་པར་ཤེས་པ་[40]ལས་ཡོན་ཏན་མ་འགགས་པ་ལ་འཕྲག་དོག་ནས་ཞེན་པས་སླུ་བ་དང་ཉི་ཤུ་རྩ་ལྔའོ། །    དེ་ལ་བདག་སྒོམ་པའི་དུས་སུ། གཟུགས་སྡུག་པའམ། ཡིད་དུ་འོང་བའི་གཟུགས་ཅི་བྱུང་ཡང་རུང་སྟེ། སེམས་ལ་གཟུགས་མེད་པས། གཟུགས་སྡུག་པ་ལ་ཡང་འདོད་ཆགས་སུ་མེད་དེ། སེམས་མ་ཆགས་རྣམ་པར་དག་པས། ཅི་ལ་མ་ཆགས་ཅི་ལ་མ་བརྟེན་པའི་ཏིང་ངེ་འཛིན་ལ་སྙོམས་པར་འཇུག་ཅིང་། ཆགས་པ་མེད་པའི་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། གཟུགས་མི་སྡུག་པའམ། ཡིད་དུ་མི་འོང་བ་ཅི་བྱུང་ཡང་རུང་སྟེ། སེམས་ཉིད་ལ་གཟུགས་དང་དངོས་པོ་མེད་པས། གཟུགས་མི་སྡུག་པ་ལ་ཡང་ཞེ་སྡང་དུ་མེད་དེ། སེམས་ཉིད་བྱམས་པ་ཆེན་པོ་དང་ལྡན་པས། ཐུགས་རྗེ་བྱམས་སྙོམས་སུ་གྱུར་ཏེ། བྱམས་སྙོམས་བདེན་ཆེན་ངང་གི་ཏིང་ངེ་འཛིན་ལ་སྙོམས་པར་འཇུག་ཅིང་། བྱམས་སྙོམས་ཞེ་སྡང་མེད་པའི་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། སེམས་ལ་གཟུགས་མེད་ཅིང་སྡུག་པ་དང་མི་སྡུག་པ་གཉིས་ཀ་མ་ཡིན་པའི་དོན་དེ་ལ་ནི། གཏི་མུག་སྟེ། དོན་དེ་ལྟ་བ་ལ་མི་སྒོམ་པ་སྒོམ་པར་མི་ཤེས་པ་ལ་བྱིང་རྨུགས་ཀྱི་དབང་དུ་གྱུར་པ་སྙམ་བྱེད་ན་སེམས་དང་སེམས་ཉིད་ལ་དོན་ཐམས་ཅད་འདུས་ཤིང་། དབྱེ་བ་མེད་དེ། སེམས་ལ་གཟུགས་མེད་དེ་རང་བཞིན་ནམ་མཁའ་དང་གཅིག་པའི་དོན་གསལ་བར་རྟོགས་པའི་དོན་དེ་ནི། གསལ་ལོ་པའི་རྟོག་པ་མེད་པ་ཉིད་དུ་མཁྱེན་པས། མི་རྟོག་བརྟག་དུ་མེད་པའི་ཏིང་ངེ་འཛིན་ཉིད་ལ་སྙོམས་པར་འཇུག་སྟེ། ཅི་ཡང་མ་ཡིན་བ་ལ་གསལ་བཏབ་པའི་ལུང་བརྣན་ལ་བསྒོམ་མོ། །    བདག་བསྒོམ་པའི་དུས་སུ། གཟུགས་བདེན་པར་སྨྲ་བ་ཅིག་བྱུང་བ་སྙམ་བྱེད་ན། [41]དེ་ལ་བདག་གི་ངར་གཅོག་པ་སྙམ་དུ་བྱེད་ན། སེམས་ཉིད་དོན་དམ་པ་ལ་ཡོངས་སུ་གནས་པས། ང་བོ་སྙམ་པ་ཅི་ཡང་མེད་པའི་ཏིང་ངེ་འཛིན་ལ་སྙོམས་པར་འཇུག་ཅིང་། སེམས་བདག་དང་གཞན་དུ་མི་འཛིན་བས། སྣང་སྲིད་ངའི་ངང་དུ་ལུང་བརྣརྣ་ལ་བསྒོམ་མོ། །    བདག་སྒོམ་པའི་དུས་སུ། གཟུགས་ཡོན་ཏན་མ་འགགས་པར། མཁྱེན་པ་ཅིག་ཏུ་བྱུང་། དེ་ལ་བདག་འཕྲག་དོག་སྐྱེ་བ་སྙམ་བྱེད་ན། སེམས་ཉིད་ཡངས་པ་ཆེན་པོ་དགོངས་པ་ནམ་མཁའ་དང་མཉམ་པ་དེས། གཟུགས་མེད་ཡེ་ནས་སྣོད་དུ་ཡངས་པའི་ཏིང་ངེ་འཛིན་ལ། སྙོམས་པར་འཇུག་ཅིང་། དོག་པ་མེད་པར་རང་བཞིན་ཡེ་ལ་བདེ་བའི་ལུང་བརྣན་ལ་བསྒོམ་མོ། །    ཡང་བདག་སྒོམ་པའི་དུས་སུ། ལྷ་ལས་གྱུར་པའི་བུ་མོ་རྣམས་ཀྱིས། ལ་ལ་འིས་ནི་དར་དང་ཟ་འོག་གི་ཁུད་དུ་འཇུད། ལ་ལ་འིས་ནི། ཙན་དན་གྱི་འདག་གུས་འབྱུག ལ་ལ་འིས་ནི། བག་འཇམ་པོའི་ཤ་མཐངས་སྦྱོར་བ་སྙམ་བྱེད་ན། དེ་ནི་ཚོར་བ་བདེ་བ་ལ་འདོད་ཆགས་པས་སླུ་བ་ཡིན་ཏེ། བདག་ཉིད་ཡེ་ནས་བདེ་བ་ཆེན་པོའི་སེམས་དང་ལྡན་པ་ལ། འཁྲུལ་བའི་ཚོར་བ་བདེ་བ་དེ་དག་ལ་དགའ་བ་ཅང་མེད་དེ། སེམས་ཉིད་དགའ་བ་ཆེན་པོ་ཚད་མེད་པ་དང་ལྡན་པས། འཁྲུལ་པ་མེད་ཅིང་ཡོངས་ལ་བདེ་བའི་ཏིང་ངེ་འཛིན་ལ་སྙོམས་པར་འཇུག་ཅིང་གནས་ཏེ། དོན་ལ་བདེ་བ་ཉིད་དུ་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། བདུད་ཀྱི་བུ་མོ་རྣམས་ཀྱིས་ལ་ལ་འིས་ནི། ཚེར་མ་དང་མེ་མ་མུར་གྱི་ནང་དུ་སྐྱུར། ལ་ལ་འིས་ནི་མཚོན་ཆ་རྣོན་པོ་དང་། སྤུ་གྲི་དང་། ཨ་༼ཀ་༽མ་ལ་དང་། སྟེའུ་སོ་ལྟ་བུས་གཞོག ལ་ལ་འིས་ནི་དུག་ཆུ་དང་ཚན་ཆུ་༼ཀ་སྤྱིན་ཆུ་༽དང་རྣག་ཁྲག་ལས་བསོགས་པས་འབྱུག་པ་སྙམ་བྱེད་ན། དེ་ནི་ཚོར་བ་མི་བདེ་[42]བ་ལ་ཞེ་སྡང་བས་སླུ་བ་ཡིན་ཏེ། བདག་གི་སེམས་ཉིད་བྱུང་ཚོར་མེད་པའི་ཀློང་དུ་གྱུར་པས། བཟོད་ཐོབ་བདེ་བ་ཆེན་པོའི་དོན་བྱུང་ནས། དེ་ལ་ཡང་མི་བདེ་བ་དང་མི་དགའ་བའི་ཚོར་བ་ཅང་མེད་ཅིང་། བཟོད་པ་ཆེན་པོ་སྲ་བརྟན་མི་འགྱུར་བའི་ཏིང་ངེ་འཛིན་ལ་སྙོམས་པར་འཇུག་ཅིང་གནས་ཏེ། །དགའ་བདེ་ཆེན་པོ་ཉིད་དུ་ལུང་བརྣན་ལ་བསྒོམ་མོ། །    བདག་སྒོམ་པའི་དུས་ཅི་ཡང་མེད་ཅིང་རིག་པ་གཏན་བརླགས་སྟེ། རྒོངས་པ་ཡང་མེད་གཡོ་རྩོལ་ཡང་མེད། གཏི་མུག་དང་རྨུགས་ཤིང་འཐིབས་པ་སྙམ་བྱེད་ན། དེ་ནི་ཚོར་བ་བཏང་སྙོམས་ལ་གཏི་མུག་གིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ཅི་ཡང་མེད་པའི་ངང་ལ་རིག་པ་རྒྱུན་ཆགས་སུ་གསལ་བཏབ་ནས། བཏང་སྙོམས་ཆེན་པོ་ནམ་ཀའི་ངོགས་འདྲ་བའི་དོན་བྱུང་སྟེ། མི་དམིགས་པ་ལ་རྡིང་དུ་གྱུར་པའི་ཏིང་ངེ་འཛིན་ལ་སྙོམས་པར་འཇུག་ཅིང་། གཡོ་བ་མེད་པའི་ངང་ལས་མ་བཅོས་པའི་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། སྤྲུལ་པའི་མི་ཚོན་གང་བ་ཅིག་གི་བླ་ནས་མེ་འབུད། འོག་ནས་ཆུ་སྐོལ་ཕྱོགས་བཞི་མཚམས་བརྒྱད་ནས། འཚེ་བ་པོ་བྱེད་པ་བསམ་གྱིས་མི་ཁྱབ་པ་ཀུན་གྱིས་རྣམ་པར་འཚེ་ཡང་། མི་དེ་ལ་གཡོས་པ་མེད་པར་འདུག་ཅིང་། བདག་ལ་དོན་དམ་པའི་བདེན་པ་གྲངས་ཀྱིས་སྟོན་པ་ལ། བདག་ལ་ང་རྒྱལ་སྐྱེ་བ་སྙམ་བྱེད་ན། དེ་ནི་ཚོར་བ་ལ་ང་རྒྱལ་གྱིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ནི། བདེན་པའི་དོན་ལས་ཡོངས་སུ་མི་འདའ་བས། བདག་གིས་རྟོགས་ཀྱང་བདེ་བ། གཞན་གྱིས་བསྟན་ཀྱང་བདེན་པ། གཉིས་ག་ལ་མི་དམིགས་པ་ཡང་བདེན་པ་ཉིད་དུ་ཤེས་པས། བདེན་པའི་དོན་གཏན་ལ་ཕབ་ནས། གཉིས་མེད་དོན་ལས་མི་འདའ་བའི་ཏིང་ངེ་འཛིན་ལ་སྙོམས་པར་འཇུག་སྟེ། [43]མི་གཡོ་བའི་དོན་ལ་གནས་པ་ཉིད་དུ་ལུང་བརྣན་ལ་བསྒོམ་མོ། །    ཡང་བདག་སྒོམ་པའི་དུས་སུ། སྤྲུལ་པའི་མི་ཆག་བཅུ་དྲུག་པ་ཅིག་ལ། ཡོན་ཏན་གྱི་ཚོགས་བསམ་གྱིས་མི་ཁྱབ་པ་ཅིག བདག་ལ་ཡོན་ཏན་དེ་དག་ངོམ་དུ་འོངས་སྙམ་བྱེད་པར་ཚོར་ནས། དེ་ལ་བདག་འཕྲག་དོག་སྐྱེ་བ་སྙམ་བྱེད་ན། དེ་ནི་བདག་ཚོར་བ་ལ་འཕྲག་དོག་གིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ནི། དགྲ་དང་བྱུང་ཚོར་མེད་པས། དོག་པ་མེད་པའི་དོན་དེ། རང་བཞིན་གྱིས་གསལ་ཞིང་། ཡེ་སྲིད་མཁའ་ལ་བདེ་བའི་ཏིང་ངེ་འཛིན་ལ་སྙོམས་པར་འཇུག་ཅིང་། མཉམ་ཉིད་ཡེ་ཤེས་མཆིད་དུ་ལུང་བརྣན་ལ་བསྒོམ་མོ། །    ཡང་བསྒོམ་པའི་དུས་སུ། བདག་དང་ལྷའི་བུ་ལུས་ཆེ་ལ་ཡན་ལག་རགས་པ་ཅིག་ཏུ་སྡོང་ནས། སྲིད་པའི་རྩེ་མོ་ལྟ་བུ་ཅིག་དུ་ཕྱིན་ནས་བལྟས་པས། སྣང་སྲིད་ཐམས་ཅད་དུས་ཅིག་དུ་སལ་ལེ་མཐོང་བ་སྙམ་བྱེད་ཏེ། སྣང་སྲིད་དེ་དག་གི་བདག་པོ་ང་བྱེད་དོ་ཅོག་སྙམ་པའི་འདུ་ཤེས་བྱུང་ན། དེ་ནི་འདུ་ཤེས་རྒྱ་ཆེ་བ་ལ་འདོད་ཆགས་པས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ནི། འདུ་ཤེས་ནམ་མཁའ་དང་མཉམ་པ་ལས་ཆགས་སུ་རྡུལ་ཡང་མེད་པས། ཅི་ལ་མི་རྟེན་ཅི་ལ་མི་ཆགས་པའི་འདུ་ཤེས་བྱུང་ནས། རྟོགས་པ་ཆེན་པོ་ཕུལ་དུ་ཕྱིན་པའི་ཏིང་ངེ་འཛིན་ལ་སྙོམས་པར་འཇུག་ཅིང་གནས་ཏེ། ཡེ་ཤེས་ཆེན་པོ་ཁྱབ་བདལ་དུ་གནས་པའི་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། གནས་བྲེ་ཕུལ་གྱི་ནང་ཙམ་ཅིག་གི་ནང་ན། སེམས་ཅན་ཕྲ་མོ་ལུས་ཆུང་ལ་བཞིན་ངན་པ་གསུམ་དང་། བདག་རྩེ་བ་སྙམ་དུ་བྱེད་ན། དེ་ནི་བདག་གིས་གསད་དོ་སྙམ་བའི་འདུ་ཤེས་བྱུང་ན། དེ་ནི་འདུ་ཤེས་རྒྱ་ཆུང་བ་ལ་ཞེ་སྡང་བས་བསླུ་བ་[44]ཡིན་ཏེ། བདག་གི་བྱང་ཆུབ་ཀྱི་སེམས་ནི། འགྱུར་བ་མེད་པ་གཡུང་དྲུང་གི་སྙིང་པོ་ལ་ཡེ་ནས་གནས་པས་སྡང་བ་མེད་པའི་མཆོག་དུ་གྱུར་ཏེ། ཐུགས་རྗེའི་ངང་ལ་མཉམ་པའི་ཏིང་ངེ་འཛིན་ལ་སྙོམས་པར་འཇུག་ཅིང་གནས་ཏེ། བྱམས་པ་ཆེན་པོའི་ངང་ལས་མི་གཡོ་བའི་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། ཅི་ལ་ཡང་རྟོག་པ་མེད་པའི་འདུ་ཤེས་པ་ཡང་མེད་པར་རང་བཞིན་གྱིས་འདུག་པ་ལ་རྨུགས་ཤིང་འཐིབས་པ་སྙམ་བྱེད་ན། དེ་ནི་འདུ་ཤེས་ཚད་དཔག་དུ་མེད་པ་ལ། གཏི་མུག་གི་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ནི། འདི་ལྟར་སྣང་བ་ཐམས་ཅད་ནམ་མཁའ་ལྟར་ཚད་དཔག་དུ་མེད་པ་ཉིད་ལས་ཡེ་ཤེས་ཀྱི་ཚོགས་མ་འགགས་པར་གསལ་ཏེ། ཀུན་བཟང་ཡོངས་ལ་ཁྱབ་པའི་ཏིང་ངེ་འཛིན་ལ་སྙོམས་པར་གནས་ཤིང་། བསམ་ཞིང་དཔག་ཏུ་མེད་པའི་ངང་ལ་མ་བཅོས་པའི་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། ཤེས་པ་དག་པའི་གཤེན་ཅིག་བདག་གི་མདུན་དུ་འོང་ནས། བདག་ལ་བདེན་པའི་ཐེ་ཚོམ་གཅོད་པའི་འདུ་ཤེས་བྱུང་བ་དེ་ལ། བདག་རློམ་པ་སྐྱེས་ནས། སྨྲ་བས་སྙམ་བྱེད་ན། དེ་ནི་འདུ་ཤེས་བདེན་པ་ཉིད་ལ་ང་རྒྱལ་གྱིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་དོན་དམ་པའི་བདེན་པ་ཉིད་ལ་ཡོངས་སུ་མ་འགགས་པར་གསལ་ཞིང་། བདེན་པ་ཡོ་གལ་མེད་པའི་འདུ་ཤེས་ཉིད་ཀྱིས་གསལ་ལ་མི་རྟོག་པའི་ཏིང་ངེ་འཛིན་ལ་སྙོམས་པར་འཇུག་ཅིང་མི་འཁྲུལ་བའི་རྡེང་དུ་གྱུར་བའི་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། ཤེས་པའི་ཡོན་ཏན་མང་པོ་ལ་བྱམས་རྐྱ་བའི་མི་ཅིག་ལས་གང་ལ་ཡང་ཐོགས་པ་མེད་པར་བྱེད་ཤེས་ཤིང་། འདུག་པ་མཐོང་བས། བདག་[45]འཕྲག་དོག་སྐྱེ་བ་སྙམ་བྱེད་ན། འདུ་ཤེས་ཀྱི་ཡོན་ཏན་ཉིད་ལ་འཕྲག་དོག་གིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ནི། ཐམས་ཅད་བྱ་བ་མེད་པར་ལྷུན་གྱིས་གྲུབ་པ་ཉིད་དུ་གསལ་ཏེ། ཡོན་ཏན་ཡེ་མ་གྲུབ་པར་ཤེས་པའི་ཏིང་ངེ་འཛིན་ལ་སྙོམས་པར་གནས་ཤིང་། དོན་ཐམས་ཅད་ཡིད་བཞིན་གྲུབ་པར་ཤེས་པའི་ལུང་བརྣན་ལ་བསྒོམ་མོ། །    ཡང་བདག་སྒོམ་པའི་དུས་སུ། འདུ་བྱེད་ཀྱི་ལས་བྱ་བའི་རྒྱུ་བསམ་གྱིས་མི་ཁྱབ་པ་བྱུང་སྟེ། དེ་ལ་བདག་བྱ་བར་འདོད་པའི་ཆགས་པ་སྙམ་བྱེད་ན། དེ་ནི་འདུ་བྱེད་ལ་འདོད་ཆགས་ཀྱིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ནི། བྱ་བ་ཐམས་ཅད་ལྷུན་གྱིས་གྲུབ་པས། བྱ་དང་མི་བྱ་བ་གཉིས་མེད་པར་གསལ་ཏེ། བརྩལ་མེད་ཡོངས་སུ་རྫོགས་པའི་ཏིང་ངེ་འཛིན་ལ་སྙོམས་པར་འཇུག་ཅིང་སེམས་ཉིད་ཡེངས་པ་མེད་པའི་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། བདག་གི་ཕྱོགས་བཞི་ན། སེམས་ཅན་བསམ་གྱིས་མི་ཁྱབ་པ། འདུ་བྱེད་ཀྱི་ལས་ལ་ཅི་བྱེད་པའི་ལུང་འབྱེད་ཅིང་འདུག་པ་དེ་ལས། བདག་ཞེ་སྡང་སྐྱེས་ནས་སེམས་ཅན་དེ་དག་བསད་ལས་ལ་དེ་དག་ལ་ཕྲོག་པར་འདོད་པ་སྙམ་བྱེད་ཅིང་། དེ་ནི་འདུ་བྱེད་ཞེ་སྡང་གི་སླུ་བ་ཡིན། བདག་གི་བྱང་ཆུབ་ཀྱི་སེམས་ལས་རྣམ་པར་དག་པ། བདག་དང་གཞན་གྱི་དོན་ལྷུན་གྱིས་གྲུབ་ཅིང་མཐར་ཕྱིན་པར་གསལ་བས། བྱ་བ་ཡོངས་སུ་གྲུབ་པའི་ཏིང་ངེ་འཛིན་ལ་སྙོམས་པར་འཇུག་ཅིང་གནས་ཏེ། མཉམ་པ་ཉིད་ཀྱི་ངང་ལས་མི་གཡོ་བའི་ལུང་བརྣན་ལ་བསྒོམ་པའོ། །    བདག་སྒོམ་པའི་དུས་སུ། ལས་ཐ་དད་པ་ལས་རྩོལ་བར་བྱེད་པ་ལས། མ་བརྩལ་ལྷུན་གྱིས་གྲུབ་པ་ཆ་མེད་པས། རྩོལ་བ་ལ་དུབ་༼ཀ རྩོལ་དུས་༽ཁྱེར་ཏེ། བྱིང་རྨུགས་སུ་[46]གྱུར་ནས། སླ་བཅོལ་དུ་འགྱུར་བར་སྙམ་བྱེད་ན། དེ་ནི་འདུ་བྱེད་ལྷུན་གྱིས་གྲུབ་པའི་དོན་ལས་གཏི་མུག་གིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ནི། ལས་ཐམས་ཅད་བརྩལ་བ་མེད་པར་ལྷུན་གྱིས་གྲུབ་པའི་དོན། གསལ་བར་རྟོགས་པ་ལས། རྟོགས་སོ་སྙམ་བའི་རྟོག་འཛིན་མེད་པ་ཉིད་དུ་གནས་ཏེ། བྱ་བ་བྱེད་པ་མེད་པར་ལྷུན་གྱིས་གྲུབ་པའི་ཏིང་ངེ་འཛིན་ལ་སྙོམས་པར་འཇུག་ཅིང་གནས་པས། བརྩལ་དུ་མེད་པའི་ཐིག་ལེ་ཉག་གཅིག་དུ་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། སེམས་ཅན་མང་པོ་བདག་གི་མདུན་དུ་འོངས་ནས། ལ་ལ་ནི་དགེ་བའི་ལས་བྱེད། ལ་ལ་ནི་བདེན་པའི་དོན་སྨྲ་སྟེ། དེ་ལ་བདག་གིས་ངར་གཅོག་པ་སྙམ་བྱེད་ན། དེ་ནི་འདུ་བྱེད་ལ་ང་རྒྱལ་གྱིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་བདེན་པ་དོན་གྱི་མཆོག་ལ་སྤྱོད་པས། བདེན་པ་དོན་ལས་ཡོངས་སུ་མྱི་འདའ་སྟེ། འགྱུར་མེད་དོན་དུ་གསལ་བའི་ཏིང་ངེ་འཛིན་ལ་སྙོམས་པར་འཇུག་ཅིང་གནས་པ་སྟེ། ཀུན་སྣང་རྟོགས་པ་ཆེན་པོའི་སེམས་སུ་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། བདག་གི་མདུན་གྱི་བར་སྣང་ལ། སེམས་ཅན་དག་མང་དུ་ཤེས་པ་དང་ལྡན་པའི་འདུ་བྱེད་ལ་ཡེངས་ནས་འདུག དེ་ལ་བདག་འཕྲག་དོག་སྐྱེ་བ་སྙམ་དུ་བྱེད་ན། དེ་ནི་བདག་འདུ་བྱེད་ཀྱི་ཡོན་ཏན་ལས། འཕྲག་དོག་གིས་སླུ་བ་ཡིན་ཏེ། དེ་ལ་བདག་གི་བྱང་ཆུབ་ཀྱི་སེམས། སྐྱོན་མེད་ཡོན་ཏན་ཡེ་ཤེས་ཡོངས་ལ་ཁྱབ་པར་བྱ་སྟེ། སྐྱོན་རྣམས་ཡོངས་སུ་འཇོམས་པའི་ཏིང་ངེ་འཛིན་ལ་སྙོམས་པར་འཇུག་ཅིང་། ཐོགས་པ་མེད་པར་མྱུར་དུ་གྲུབ་པའི་ལུང་བརྣན་ལ་བསྒོམ་མོ། །    ཡང་བདག་སྒོམ་པའི་དུས་སུ། རྣམ་པར་ཤེས་པའི་ཡུལ་བརྒྱད་དུས་ཅིག་ཏུ་གསལ་ཏེ། [47] དེ་ལ་བདག་འདོད་པ་སྐྱེ་བ་སྙམ་བྱེད་ན། དེ་ནི་ཡུལ་ལ་འདོད་ཆགས་ཀྱིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ནི། ཡུལ་ཕས་སྣང་བ་ཉིད་དུ་ནི་བོན་ཉིད་དུ་གསལ་ཏེ། བོན་ཉིད་མི་གཡོ་བའི་ཏིང་ངེ་འཛིན་ལ་སྙོམས་པར་འཇུག་ཅིང་། སྤྲོས་པ་མེད་པའི་སེམས་སུ་ལུང་བརྣན་ལ་བསྒོམ་མོ། ། བདག་སྒོམ་པའི་དུས་སུ་ཡུལ་དེ་གང་ཡང་རུང་སྟེ། སོ་སོར་སྟོན་ཞིང་ཉམ་སོད་དུ་འོང་བ་དེ་ལ། བདག་ཞེ་སྡང་གཡོ་བ་སྙམ་བྱེད་ན། དེ་ནི་རྣམ་པར་ཤེས་པ་ཞེ་སྡང་གིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ཡེ་ནས་སོ་སོར་རྟོགས་པའི་ཡེ་ཤེས་དང་ལྡན་པས། བྱེ་བྲག་གང་ལ་ཡང་ཞེ་སྡང་བ་མེད་པར་གནས་ཏེ། འགྱུར་བ་མེད་པའི་བྱང་ཆུབ་སེམས་དང་ལྡན་པའི་ཏིང་ངེ་འཛིན་ལ་སྙོམ་པར་འཇུག་སྟེ། སོ་སོར་རྣམ་པར་མི་རྟོག་པ་ཉིད་དུ་ལུང་བརྣན་ལ་བསྒོམ་མོ། ། བདག་སྒོམ་པའི་དུས་སུ། རྣམ་པར་ཤེས་པའི་སྒོ་དགག་དྲགས་སྟེ། རྣམ་པར་མི་རྟོག་པ་ལ་གསལ་གདབ་པ་མ་ཤེས་པས། དོན་དམ་པ་ལ་གསལ་བ་མེད་ཅིང་བྱིང་རྨུགས་སུ་གྱུར་ནས། དེ་ནི་རྣམ་པར་ཤེས་པ་གཏི་མུག་གིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ཡེ་ཤེས་ཆེན་པོ་གསལ་ལ་མ་བསྒྲིབས་པར་ཤར་བས། མཉམ་པ་ཉིད་བཅོས་སུ་མེད་པའི་དོན་ལ་གནས་ཏེ། གསལ་ལ་མི་རྟོག་པའི་ཏིང་ངེ་འཛིན་ལ་སྙོམས་པར་འཇུག་སྟེ། ཡོངས་སུ་དག་པའི་བྱང་ཆུབ་སེམས་སུ་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། དགོངས་པ་བྱེད་ཅིང་རྣམ་པར་ཤེས་པ་བདེན་པ་ལ་གཅོད་པ་མང་སྟེ། བསམ་གྱིས་མི་ཁྱབ་པ་བྱུང་ནས། དེ་ལ་བདག་གིས་ངར་གཅོག་པ་སྙམ་བྱེད་ན། དེ་ནི་རྣམ་པར་ཤེས་པ་ལས་ང་རྒྱལ་གྱིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ནི། ཀུན་ཤེས་རྟོགས་པ་ཉིད་དུ་ལུང་གསལ་བས། གསལ་བ་རྒྱན་གྱི་ཏིང་ངེ་འཛིན་ལ་སྙོམས་[48]པར་འཇུག་ཅིང་གནས་ཏེ། དེ་བཞིན་ཉིད་ཀྱི་ངང་དུ་ལུང་བརྣན་ལ་བསྒོམ་མོ། །    བདག་སྒོམ་པའི་དུས་སུ། སེམས་ཅན་མང་དུ་བདག་གི་མདུན་དུ་བྱུང་སྟེ། སེམས་ཅན་དེ་དག་གི་རྣམ་པར་ཤེས་པའི་ཚོགས་མ་འགགས་པ་ལས། ཡོན་ཏན་སོ་སོ་ན་གསལ་་བར་འདུག་ལ། དེ་ལ་བདག་འཕྲག་དོག་སྐྱེ་བར་སྙམ་བྱེད་ན། དེ་ནི་རྣམ་པར་ཤེས་པ་འཕྲག་དོག་གིས་སླུ་བ་ཡིན་ཏེ། བདག་གི་བྱང་ཆུབ་ཀྱི་སེམས་ཀུན་ལ་ཡངས་པའི་སྣོད་ཆེ་བས། ཡེ་ཤེས་ཆེན་པོ་ཁྱབ་བདལ་དུ་གྱུར་ཏེ། ཟླ་གསལ་ཆུ་ལ་ཁྱབ་པ་སྣང་བའི་ཏིང་ངེ་འཛིན་ལ་སྙོམས་པར་འཇུག་ཅིང་གནས་ཏེ། ཅི་ཡང་མི་དམིགས་པ་ཉིད་དུ་ལུང་བརྣན་ལ་བསྒོམ་མོ།། །།     འདི་ནས་མར་ནི་ཉི་ཟེར་ཀྱི་རྡུལ་ཆ་བས་ཀྱང་མཚན་མའི་ལུང་འབྱུང་འཇུག་མང་བའི་ཏན་ཏྲ་ལས། སྣ་ལ་མཚན་མ་ལ་བསྒོམས་པ་ལ། ཡིད་ཆེས་པར་བྱ་བ་སྟོན་ཏེ། དཔེར་ན་ཉི་མ་སྐར་ཁུང་ནས་འཆར་བའི་ཉི་བཞུར་བལྟས་ན། ཉི་ཟེར་ཀྱི་རྡུལ་ཆ་བསམ་གྱིས་མི་ཁྱབ་པའི་འབྱུང་འཇུག་ཅི་སྙེད་ཅིག་བྱེད་པ་དང་འདྲ་སྟེ། སེམས་སྒོམ་པ་ལ་སྒོམ་པ་ཀློང་དུ་མ་གྱུར་པའི་དུས་ན། ཚེ་རབས་ཐོག་མ་ནས་བག་ཆགས་ཀྱི་མཐུ་ཆེ་བ་བསམ་གྱིས་མི་ཁྱབ་པ་ཡིད་ལ་རྟས་པའི་དབང་གིས་བག་ཆགས་ཀྱི་རང་བཞིན་མཚན་མར་བྱུང་སྟེ། མཚན་མའི་འབྱུང་འཇུག་བསམ་གྱིས་མི་ཁྱབ་པ་ཅིག་མི་སྣང་ཙམ་ན་གཅིག་འབྱུང་སྟེ། དེ་ལ་ཟད་པའི་དུས་ནི་ཏིང་ངེ་འཛིན་ལས་སུ་མ་རུང་ཀྱི་བར་དུ་མེད་དོ། །དེ་ལ་མཚན་མ་དེ་དག་ཐམས་ཅད་ནི། མཚན་མའི་རྫས་དགུ་ལ་བསྡུས་ཏེ་ལས་སུ་རུང་བའི་རྟགས་དབྱུང་ངོ་། །དེ་ལ་མཚན་མ་གང་ལ་གང་རྟགས་དབྱུང་ཞེ་ན། དང་པོ་བདག་སྒོམ་པའི་དུས་སུ། བདག་གི་སྨིན་མཚམས་ཀྱི་གོང་མ་ཙམ་དུ་ཡི་གེ་ཨ་དཀར་པོ་ཅིག་གསལ་བ་བསྒོམས་ཏེ། [49]དེ་ལས་སེམས་གཞན་དུ་མི་ཡེངས་པར་བསྒོམས་པས། ཞག་གསུམ་དྲོ་བཞི་ན་ཨའི་ཏིང་ངེ་འཛིན་དེ་ལས་སུ་རུང་སྟེ་འོང་ངོ་། །དེ་ནས་ཨ་དེ་ལ་རྒྱན་བཏགས་ཏེ། ཨཱོཾ་འོད་དུ་འབར་བ་ཅིག་བདག་གི་ཐུགས་ཀར་གསལ་བར་བསྒོམས་པས། ཞག་གསུམ་དྲོ་བཞི་ན་ཨཱོཾ་ཀྱི་ཏིང་ངེ་འཛིན་དེ་ཡང་ལས་སུ་རུང་སྟེ་འོང་ངོ་། །དེ་ནས་ཧཱུྃ་རིན་པོ་ཆེ་ཅིག་ལྗགས་ཀྱི་སྟེང་དུ་བསྒོམས་པས། ཞག་གསུམ་དྲོ་བཞི་ན། ཧཱུྃ་ཀྱི་ཏིང་ངེ་འཛིན་དེ་ལས་སུ་རུང་སྟེ་འོང་ངོ་།། དེ་ནི་ཡི་གེའི་མཚན་མ་གསུམ་མོ། །རྫས་ཀྱི་མཚན་མ་གསུམ་བསྒོམ་པ་ནི། ཡང་བདག་གི་སྨིན་མཚམས་ཀྱི་གོང་ཙམ་དུ། རྔུལ་ཞུ་ནི་ཞུ། དྷས་ནི་མ་དྷས་པས་ཡར་ཀྱང་འབོ་རུ་ཆ་མར་ཀྱང་འབོ་རུ་ཆ་བ་ཅིག་ལ། མཚན་མ་ཐམས་ཅད་དེ་ལ་བསྡུས་ཏེ། དེ་གར་ཡང་མི་གཏོང་བར་བསྒོམ་པས་ཞག་གསུམ་དྲོ་བཞི་ན། རྔུལ་ཞུན་མ་ལྟ་བུ་མཚན་མའི་ཏིང་ངེ་འཛིན་དེ་ཡང་ལས་སུ་རུང་སྟེ་འོང་ངོ་། །དེ་ནས་ཡང་བདག་གི་མདུན་གྱི་བར་སྣང་ལ། རིན་པོ་ཆེ་གསེར་གྱི་བུམ་པ་འོད་ཟེར་ཕྱོགས་བཅུར་འཕྲོ་བ་ཅིག་གསལ་བར་བསྒོམས་ནས་དེ་ལ་ཡིད་ཏ་རེ་བཙུགས་པས་ནི། ཞག་གསུམ་དྲོ་བཞི་ན། བུམ་པ་མཚན་མའི་ཏིང་ངེ་འཛིན་དེ་ལས་སུ་རུང་སྟེ་འོང་ངོ་། །དེ་ལས་ཡང་བདག་གི་སྤྱི་བོའི་གཙུག་ན། གསེར་གྱི་གསས་སང་ལ་གཡུའི་རྭ་དགུ་བསྟོད་པ། འོད་རིན་པོ་ཆེ་སྣ་ལྔ་ཕྱོགས་བཅུར་འཕྲོ་བ་ཅིག གསལ་བར་བསྒོམས་ན། ཞག་གསུམ་དྲོ་བཞི་ན་གསེར་གྱི་གསས་སང་མཚན་མའི་ཏིང་ངེ་འཛིན་དེ་ཡང་ལས་སུ་རུང་སྟེ་འོང་ངོ། །དེ་ནི་རྫས་ཀྱི་མཚན་མ་གསུམ་མོ། །དེ་ནས་ཡང་སེམས་ཅན་གྱི་མཚན་མ་གསུམ་བསྒོམ་སྟེ། བདག་གི་སྔུན་དུ་ཤེལ་གྱི་མ་འདལ་སུམ་རྩེག་ལ། རིན་པོ་ཆེའི་གྲུ་ཐིག་ཆེན་པོ་བཞི་བཏང་པ། གཡུའི་པད་མ་འདབ་མ་བརྒྱད་པའི་དབུས་ནས། ཨུ་དུ་འབར་བའི་མེ་ཏོག་དགུ་འཁྲུངས་ཏེ། མེ་ཏོག་རེ་རེ་ལ་གསེར་གྱི་སྦྲང་བུ་ལ་[50]གཡུའི་མགོ་བོ་ཅན་རེ་རེ་བབས་ནས། མེ་ཏོག་གི་བཅུད་འཇིབ་པར་བསྒོམས་པས། ཞག་གསུམ་དྲོ་བཞི་ནས་མེ་ཏོག་དང་སྦྲང་བུ་མཚན་མའི་ཏིང་ངེ་འཛིན་དེ་ཡང་ལས་སུ་རུང་སྟེ་འོང་། ཡང་བདག་གི་ཕྱོགས་བཞི་ནས་རྟ་དང་གླང་པོ་ཆེ་དང་རྨ་བྱ་དང་། ཤང་ཤང་དེའུ་བཞིས་འདེགས་པར་བསྒོམས་ན། ཞག་གསུམ་དྲོ་བཞི་ན་གདན་མཚན་མའི་ཏིང་ངེ་འཛིན་དེ་ལས་སུ་རུང་སྟེ་འོང་ངོ་། །ཡང་བདག་གི་སྤྱི་བོ་གཙུག་ན་འོད་ཀྱི་མི་ཆུང་ཚོན་གང་བ་ཟུར་ཕུད་བཞི་པ། སྤྱི་གཙུག་ན་མེ་ཏོག་ཨུ་དུ་འབར་བ་ལ་སྦུ་གུ་ཐར་པའི་ལམ་དུ་གཏོད་པ་གཅིག་གསལ་བར་བསྒོམས་ན། མཚན་མ་ལྷའི་ཏིང་ངེ་འཛིན་དེ་ཡང་ཞག་གསུམ་དྲོ་བཞི་ན་ལས་སུ་རུང་སྟེ་འོང་ངོ་། །དེ་ལྟར་མཚན་མ་ལ་བསྒོམས་པ་ལ། ལས་སུ་རུང་བའི་རྟགས་བྱུང་སྟེ། ཡིད་ཆེས་པ་དང་། སེམས་མཚན་མ་མེད་པ་ལ་བསྒོམ་པ་འདི་ཡང་ཡུན་བསྲིངས་ཏེ་བསྒོམས་ན། ལས་སུ་རུང་ཞིང་དེ་ཉིད་མངོན་དུ་གྱུར་བར་ངེས་པས། སེམས་ཉིད་མཚན་མ་དང་དངོས་པོ་ཇིར་གྱང་༼ཅིར་ཡང་༽མི་འབྱུང་བ་འདི་ནི། གསལ་བར་རྟོགས་པ་ལས་གསལ་ལོ་བའི་རྟོག་པ་ལས་ཀྱང་འདས་ཏེ། གསལ་ལ་རྟོག་པ་མེད་པ་ཉིད་ལས་མ་བཅོས་པར་བསྒོམ་ཞིང་ལུང་བརྣན་ནོ།། །། ༔༔ ༣ ༔༔    འདི་ནས་མར་ནི། ནམ་མཁའི་མཚན་ཉིད་པས་ཀྱང་ཉམས་སུ་བླང་བའི་དྲོད་ཚད་གཟུང་བར་དཀའ་བའི་ཏན་ཏྲ་ལས། རྒོངས་པ་ཉམས་སུ་མྱོང་བའི་དྲོད་དང་རྟགས་སྟོན་ཏེ། དཔེར་ན་ནམ་མཁའི་མཚན་ཉིད་ནི་སུས་ཀྱང་ཉམས་སུ་མི་ལོན་ཏེ། དྲོད་གང་གིས་ཀྱང་ཟིན་པར་མི་འགྱུར་བ་དང་འདྲ་བར་ན། བྱང་ཆུབ་ཀྱི་སེམས་བདེ་བ་ཆེན་པོ་རྟོགས་ནས། རྒོངས་པ་ཉམས་སུ་ལོན་པའི་དྲོད་ནི་གཟུང་བ་རབ་དུ་རྐའོ། །དེ་ལ་རྒོངས་པ་ཉམས་སུ་ལོན་བའི་དྲོད་ཚད་ནི་གང་བསྒོམ་པ་དེ་ནི་གསལ་བར་འོང་ལ། མ་བསྒོམས་པའི་བག་ཆགས་ནི་[51]ཡེ་མི་འོང་ན། རྒོངས་པ་རྣམ་པར་དག་པའི་དྲོད་ཉམས་སུ་ལོན་པའོ། །སུ་ལ་མི་སྨྲ་ཁ་ཐམ། དེ་ལྟར་རྒོངས་པ་རྣམ་པར་དག་ཙམ་ཉིད་ན། འབྱུང་བ་ཡང་ཉམས་སུ་མྱོང་པའི་དྲོད་རྙེད་དེ། གང་ཞེ་ན། ཆུ་མ་འཐུང་པ་ལ་སྐོམ་པ་མེད་ཅིང་། རྩ་བཅད་པ་འོ་མར་འོང་ན། ཆུ་ལ་བྱིང་པ་མེད་པར་འགྲོ་བའི་དྲོད་ཉམས་སུ་ལོན་ཞིང་མྱོང་བའོ། །ཟས་མ་ཟོས་པ་ལ་བཀྲེས་པ་་མེད་ན། ཁམས་ཀྱི་ཟས་དང་བྲལ་ཞིང་ཡིད་བཞིན་གྱི་ཟས་ཟ་བའི་དྲོད་ཉམས་སུ་ལོངས་ཤིང་མྱོང་བའོ། །ལུས་ཤིང་བལ་གྱི་འདབ་མ་ལྟར་ཡང་ཞིང་གཡོ་སྟེ། རྩི་མཆོག་གི་སྟེང་དུ་ཕྱིན་པ་ཐེག་པར་འདུག་ན། ནམ་མཁའ་ལ་བྱ་བཞིན་འཕུར་བའི་དྲོད་ཉམས་སུ་ལོན་ཞིང་མྱོང་བའོ། །ལུས་ལ་གོས་མི་རྒོས་ཞིང་གྲང་བ་མེད་ན། མེ་དཔུང་འབར་བའི་ནང་དུ་ཕྱིན་ཀྱང་མི་ཚའ་བའི་དྲོད་ཉམས་སུ་ལོན་ཞིང་མྱོང་བའོ། །ལུས་ལ་ཤ་བཅད་པ་མི་ཚོར་ན། མི་བདེ་བ་དང་སྡུག་བསྔལ་ཐམས་ཅད་ལས་ཐར་བའི་དྲོད་ཉམས་སུ་ལོན་ཞིང་མྱོང་བའོ།། དབུགས་ཕྱི་ནང་རྒྱུ་བ་མི་ཚོར་ན། སྲོག་མེད་གཡུང་དྲུང་གི་སྐུ་ཐོབ་སྟེ། སྐྱེ་ཤིའི་ཁ་མི་བརྒྱུད་པའི་དྲོད་ཉམས་སུ་ལོན་ཞིང་མྱོང་བའོ། །ལུས་ལ་ཤིག་དང་ཁ་སྣབས་དང་མཆི་མ་ལས་བསོགས་པ་མི་འབྱུང་ན། ཟག་པ་མེད་པའི་ཕུང་པོ་ཐོབ་པའི་དྲོད་ཉམས་སུ་ལོན་ཞིང་མྱོང་བའོ། །མན་ངག་གསེར་གྱི་ལུང་ནོན་ཅེས་བྱ་བ། སྟོན་པ་གཤེན་འཆི་མེད་གཙུག་ཕུད་མན་ཅད་ནས། ཞང་ཞུང་སྟོང་རྒྱུང་མཐུ་ཆེན་ཡན་ཆད་དུ། མན་ངག་འདིའི་དོན་བསྒོམས་པས། ཕུང་པོལྷག་མ་མ་བོར་བར་གཡུང་དྲུང་གི་སྙིང་པོ་ལ་གཤེགས་པ་ལགས་སོ། །འཛམ་གླིང་རིན་ཆེན་གཏེར་གྱིས་བཀང་བ་བས། ཡང་དག་དོན་གྱི་མན་ངག་འདི་དོམས་ཤིག རྫོགས་སོ།། །། ཁ་ཐམ་འབྲས་བུ་ཆུད་མི་ཟ་བར་བསྒོམ་པ་དག་ལ་སྦྱིན་ནོ། །ཁམ་སྣོད་སོ་མ་བཏང་གིས་སེང་གེའི་ཞོ་མི་ཐུབ།། །།[52]གསེར་གྱི་ལུང་ནོན་ཆུང་བ་བཞུགས་པའི་དབུ་ཕྱོགས་ལགས་སོ།།    མན་ངག་འདི་ནི་གསེར་གྱི་ལུང་གནོན་ཆུང་ངུ་ལགས་ཏེ། ཡུམ་ལྷ་མོ་བཟང་ཟ་རིན་བཙུན་ ལ། སྲས་འཆི་མེད་གཙུག་ཕུད་ཀྱིས་མན་ངག་ཉུང་ལ་འདུས་པར་ལུང་བརྣན་ནས་བསྒོམ་པའི་ཐབས་བསྟན་པ་ལགས་སོ། །གཤེན་ལྷ་འོད་དཀར་གྱི་ཐུགས་བརྣག་པ་མཐར་ཕྱུང་བའི་དོན་ཟབ་མོ་འདི་ནི། ཕྱི་རབས་ཀྱི་ལས་དག་པ་རྣམས་ཀྱིས་སེམས་ཀྱི་དཀྱིལ་དུ་བཞག་ལ་བསྒོམས་ཏེ། དེ་ལ་དང་པོ་ཉིད་དུ་དགོངས་པ་གང་ལ་འཇུག་ཀྱང་རུང་བ་ནི་སེམས་ལ་མཚན་མ་མེད་ཀྱང་ལུས་ལ་མཚན་མ་ཡོད་པས། ལུས་ཀྱི་མཚན་མ་སེམས་ཀྱིས་གཞོམ་རྒོས་ཏེ། གང་ཞེ་ན། ལུས་ཤའི་གདོས་པ་ཅན་འདི་ནི་སྐལ་པ་དང་པོ་ནས་དུས་ད་ལྟའི་བར་གྱི་བག་ཆགས་ཐམས་ཅད་གཅིག་ཏུ་མཐུ་རྟས་ཤིང་འགེངས་པའི་རང་བཞིན་ཡིན་ཏེ། དེ་གང་ཞེ་ན། རྒྱུ་གཏི་མུག་གི་བག་ཆགས་མཐུ་རྟས་པ་ནི་ཤའི་བེམ་པོ་ཆུ་རྒྱུས་ཀྱི་ཅག་དྲང་༼ཀ ཙག་ཏྲ་༽འདིའོ། །རྒྱུ་འདོད་ཆགས་ཀྱི་བག་ཆགས་མཐུ་རྟས་པ་ནི། དྲོད་དང་རླངས་པ་འདིའོ། །ང་རྒྱལ་གྱི་བག་ཆགས་ཀྱི་མཐུ་རྟས་པ་ནི། ལྦུགས་དང་རྩལ་ཤུགས་འདིའོ། །འཕྲག་དོག་གི་བག་ཆགས་ཀྱི་མཐུ་རྟས་པ་ནི། ཁྲག་དང་ཆུ་སེར་འདིའོ། །ཞེ་སྡང་གི་བག་ཆགས་ཀྱི་མཐུ་རྟས་པ་ནི། ཉོན་མོངས་པ་ཅན་གྱི་ཡིད་ཡུལ་དང་ཤེས་པར་རྩོལ་བ་འདིའོ། །དེ་ལྟར་ཉོན་མོངས་པ་ལྔའི་བག་ཆགས་མཐུ་རྟས་པའི་དབང་གིས་བྱུང་བ་རྒྱུ་ངན་པ་ལས་བསྐྱེད་པ་འདིས་སེམས་མཚན་མ་མྱེད་པའི་[53]དོན་ལ་སྒྲིབ་ཅིང་ལུས་བག་ཆགས་ངན་པའི་མཚན་མ་ལ་རྣམ་པར་རྟོག་པ་ཞེན་པ་དེ་ནི། སེམས་རང་འབྱུང་གི་གཤེན་ལྷ་དཀར་པོ་ཉིད་ཀྱི་རྒོངས་པས་གཞོམ་ཞིང་མྱེད་པར་བྱ་སྟེ། དེ་ལ་ཉོན་མོངས་པ་ལྔའི་བག་ཆགས་ཀྱི་མཚན་མ་གཞོམ་པའི་ཐབས་ལ་ཡང་རྣམ་པ་ལྔ་སྟེ། གང་ཞེ་ན། ཕྱག་རྒྱ་ལྔ་ཡིས་གཞོམ་པ་དང་གཅིག སྙིང་པོ་ལྔས་གཞོམ་པ་དང་གཉིས། ཏིང་ངེ་འཛིན་ལྔས་གཞོམ་པ་དང་གསུམ། རྒོངས་པ་ལྔས་གཞོམ་པ་དང་བཞི། ཡེ་ཤེས་ལྔས་གཞོམ་པ་དང་ལྔ་སྟེ། དེ་ལ་ཕྱག་རྒྱ་ལྔ་ཡིས་བག་ཆགས་ཀྱི་མཚན་མ་གཞོམ་པ་གང་ཞེ་ན། རང་བཞིན་ཆ་ལུགས་ཀྱི་ཕྱག་རྒྱ་ལྔས་ཤ་རུས་གཟུགས་ཀྱི་ཕུང་པོ་གདོས་པ་ཅན་གྱི་མཚན་མ་གཞོམ་སྟེ། བདག་སེམས་ཉིད་སྒོམ་པའི་དུས་སུ། ལུས་ཀྱི་དབང་དུ་སེམས་མི་གཏང་སྟེ། བྱིང་རྨུགས་སུ་མི་འགྱུར་བར་བྱ་བའི་ཕྱིར། ལུས་དྲང་པོར་བསྲང་། ཞབས་དཀྱིལ་སྐྲུང་བཅའ། ཕྱག་རྒྱ་ཐལ་མོ་སྦྱར། ལྗགས་ཞལ་གྱི་བར་སྣང་ལ་གཞག སྤྱན་སྨིན་མཚམས་ཀྱི་གོང་དུ་བསྡུའོ། །དེ་ལྟར་རང་བཞིན་གྱི་ལྷའི་ཆ་ལུགས་དེ་ལྟ་བུར་ཡུན་རིང་དུ་བསྒོམས་ཏེ། བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་གཟུགས་ཀྱི་ཕུང་པོ་ནི། འོད་ཀྱི་སྐུ་གསལ་ལ་རང་བཞིན་མེད་པ། ཡང་ཞིང་གཡོ་བ་དངོས་པོ་དང་མཚན་མའི་གདོས་པ་ཡེ་ནས་མྱེད་པ་ཅིག་ཏུ་ལུང་བརྣན་ལ་བསྒོམས་པས། ཤ་རུས་གཟུགས་ཀྱི་ཕུང་པོའི་མཚན་མ་ཐམས་ཅད་མཚན་མ་མྱེད་པ་ཉིད་དུ་བག་ཆགས་བཟང་པོའི་མཐུ་རྟས་པར་འགྱུར་རོ། །སྙིང་པོ་རྣམ་པ་ལྔས་བག་ཆགས་ཀྱི་མཚན་མ་གཞོམ་པ་གང་ཞེ་ན། སེམས་ཉིད་དོན་གྱི་སྙིང་པོ་ལྔས་དྲོད་འདུ་ཤེས་ཀྱི་ཕུང་པོ་གདོས་པ་ཅན་གྱི་མཚན་མ་གཞོམ་སྟེ། བདག་སེམས་ཉིད་སྒོམ་པའི་དུས་སུ་ལུས་ཀྱི་དབང་དུ་སེམས་མི་གཏོང་སྟེ་ལྷག་མཐོང་གི་མཚན་མ་ལ་ཐ་དད་པར་མི་འགྱུར་བར་བྱ་བའི་ཕྱིར། སེམས་ཉིད་ཀྱི་དོན་སྙིང་པོ་ལྔ་བརྗོད་[54]དེ། གང་ཞེ་ན། ཨ་ཨ་དཀར་ས་ལེ་འོད་ཨེ་ཧ་ཧི་ཕྱོད་ཕུར་ས་ལེ་ཧ་ལོ་སེང་ཞེས་བརྗོད་པ་དེ་ནི། སེམས་རང་འབྱུང་གི་གཤེན་ལྷ་དཀར་པོ་ཉིད་ཀྱི་སྙིང་པོ་སྟེ། འདུ་ཤེས་ལྷག་མཐོང་ཟེར་དུ་འཕྲོ་བའི་མཚན་མ་ཐམས་ཅད། སེམས་རང་འབྱུང་གི་གཤེན་ལྷ་དཀར་པོའི་སྙིང་པོ་དེས་བཅོམས་ནས། མཚན་མ་ཅི་ཡང་མྱེད་པ་ཉིད་དུ་ལུང་བརྣན་ལ་བསྒོམ་མོ།། ཨ་ཨཱོཾདེ་དུ་མ་ས་ནན། བི་ཤ་ར་ཨ་ས་མྱེ་སྭ་ཧ་ཞེས་བརྗོད་པ་དེ་ནི། སེམས་རང་འབྱུང་གི་གཤེན་ལྷ་དཀར་པོ། ཡེ་ཤེས་ལྔ་དང་ལྡན་པའི་སྙིང་པོ་ཡིན་ཏེ། འདུ་ཤེས་ཞི་གནས་རླན་དུ་བྱིང་ནས་རྒྱ་ཆུང་བའི་མཚན་མ་ཐམས་ཅད། སེམས་རང་འབྱུང་གི་གཤེན་ལྷ་དཀར་པོ་ཡེ་ཤེས་ལྔ་དང་ལྡན་པའི་སྙིང་པོ་དེས་བཅོམས་ནས། སེམས་མཚན་མ་ཅི་ཡང་མྱེད་པ་ཉིད་དུ་ལུང་བརྣན་ལ་བསྒོམ་མོ།། ཨ་ཧཱུྃ་སད་ས་ལེ་ལྷང་ངེ་ལྷན་ནེ་ལྷམ་མེ་སྭང་ངེ་སྭ་ཧ་ཞེས་བརྗོད་པ་དེ་ནི། སེམས་རང་འབྱུང་གི་གཤེན་ལྷ་དཀར་པོ་ལ། སྐུ་གསུམ་ཐུགས་ཡོན་ཏན་འཕྲིན་ལས་ལྔ་དང་ལྡན་པའི་སྙིང་པོ་ཡིན་ཏེ། སྙིང་པོ་དེས་འདུ་ཤེས་མངོན་པར་ཞེན་པའི་མཚན་མ་ཐམས་ཅད་བཅོམས་ནས། སེམས་མཚན་མ་མྱེད་པ་ཉིད་དུ་ལུང་བརྣན་ལ་བསྒོམ་མོ། །ཨ་ཡང་རམ་མང་ཁང་བྲུམ་རི་ཏི་གར་མ་ལ་ཧོ་སྭ་ཧ་ཞེས་བརྗོད་པ་དེ་ནི། སེམས་རང་འབྱུང་གི་གཤེན་ལྷ་དཀར་པོ་ལ། འབྱུང་བ་ལྔ་དང་ལྡན་པའི་སྙིང་པོ་ཡིན་ཏེ། སྙིང་པོ་དེས་འདུ་ཤེས་འཕྱར་ལ་གཡེལ་བའི་མཚན་མ་ཐམས་ཅད་བཅོམས་ནས། སེམས་ལ་མཚན་མ་མྱེད་པ་ཉིད་དུ་ལུང་བརྣན་ལ་བསྒོམ་མོ། །ཨ་ཛ་ཡ་དམུ་ཡ་ཧ་ཧི་ཤ་ཏ་སྭ་ཧ་ཞེས་བརྗོད་པ་དེ་ནི། སེམས་རང་འབྱུང་གི་གཤེན་ལྷ་དཀར་པོ་ལ། ཟག་པ་མྱེད་པའི་ཕུང་པོལྔ་དང་ལྡན་པའི་སྙིང་པོ་ཡིན་ཏེ། སྙིང་པོ་དེས་འདུ་ཤེས་ཚད་ལས་འདས་པའི་མཚན་མ་ཐམས་ཅད་བཅོམ་ནས། སེམས་མཚན་མ་མྱེད་པ་ཉིད་དུ་ལུང་བརྣན་[55]ལ་བསྒོམ་མོ། །དྲོད་འདུ་ཤེས་ཀྱི་ཕུང་པོ་ལས་མཚན་མ་ཅི་བྱུང་ཡང་རུང་སྟེ། སེམས་སུ་གསལ་ལ་སེམས་ཉིད་མཚན་མ་དང་དངོས་པོ་ལ་ཡེ་ནས་མི་གནས་པ་ལུང་བརྣན་ལ་བསྒོམ་མོ། །ཏིང་ངེ་འཛིན་རྣམ་པ་ལྔས་བག་ཆགས་ཀྱི་མཚན་མ་གཞོམ་པ་གང་ཞེ་ན། བསམ་པ་བརྟན་པོའི་ཏིང་ངེ་འཛིན་ལྔས་ལྦུགས་འདུ་བྱེད་ཀྱི་ཕུང་པོ་གདོས་པ་ཅན་ཀྱི་བག་ཆགས་མཚན་མ་ཐམས་ཅད་གཞོམ་ཏེ། དང་པོ་ཅི་ཡང་མ་ཡིན་བའི་ཏིང་ངེ་འཛིན་ཞེས་བྱ་བ། རྣམ་པར་རྟོག་པ་མྱེད་པའི་ངང་ལས་ཇི་ལྟ་བུར་ཡང་མི་དམྱིགས་པ་ཉིད་སྒོམ་སྟེ། དེས་ནི་ཡུལ་ལ་སོ་སོར་ངེས་པའི་འདུ་བྱེད་ལས་མཚན་མ་ཅི་འབྱུང་བ་འཇོམ་སྟེ་སེམས་མཚན་མ་མྱེད་པ་ཉིད་དུ་ལུང་བརྣན་ལ་བསྒོམ་མོ། །དེ་ནས་དེ་བཞིན་ཉིད་ཀྱི་ཏིང་ངེ་འཛིན་ཞེས་བྱ་བ། སེམས་གསལ་ལ་མ་གཡོས་པའི་ངང་ལས་མ་བཅོས་པར་བསྒོམས་པས། གཞན་དུ་འགྱུར་བའི་འདུ་བྱེད་ལས་མཚན་མ་ཅི་འབྱུང་བ་འཇོམས་ཏེ། སེམས་མཚན་མ་མྱེད་པ་ཉིད་དུ་ལུང་བརྣན་ལ་བསྒོམ་མོ། །དེ་ནས་ཀུན་དུ་སྣང་བའི་ཏིང་ངེ་འཛིན་ཞེས་བྱ་བ། ཨ་དཀར་པོའི་འཕྲོ་འདུ་ལས། འོད་ཀུན་དུ་སྣང་དུ་གྱུར་ཏེ། ཇི་སྣང་བ་ཐམས་ཅད་སེམས་ཉིད་དུ་སྣང་ཞིང་། སེམས་ཉིད་ནི་སྣང་ལ་རང་བཞིན་མྱེད་པས་གསལ་ལ་བརྟག་ཏུ་མྱེད་པར་བསྒོམས་པས། ཀུན་ཏུ་འགྲོ་བའི་འདུ་བྱེད་ལས་མཚན་མ་ཅི་འབྱུང་པ་འཇོམས་ཏེ། སེམས་མཚན་མ་མྱེད་པ་ཉིད་དུ་ལུང་བརྣན་ལ་བསྒོམ་མོ། །དེ་ནས་རྒྱུའི་ཏིང་ངེ་འཛིན་ཞེས་བྱ་བ། རྒྱུ་འོད་དང་ཡིག་འབྲུ་ལས་སེམས་ཀྱི་ངང་ཉིད་གསལ་བར་བྱེད་པ་དེ་ལས་ཀྱང་གསལ་ལ་རྟོག་པ་མྱེད་ཏེ་ལས་སུ་རུང་པར་བསྒོམས་པས། ཉོན་མོངས་པའི་འདུ་བྱེད་ལས་མཚན་མ་ཅི་འབྱུང་བ་ཐམས་ཅད་འཇོམས་ཏེ། སེམས་ཉིད་མཚན་མ་མྱེད་པ་ལུང་བརྣན་ལ་བསྒོམ་མོ། །དེ་ནས་ཡོངས་སུ་རྫོགས་པའི་ཏིང་ངེ་འཛིན་ཞེས་བྱ་བ་སེམས་ཀྱི་ངང་ཉིད་ཡེ་[56]ཤེས་ཆེན་པོ་ཁྱབ་བདལ་དུ་གནས་པ་དེ་ལས། ལས་ཐམས་ཅད་བརྩལ་བ་མེད་པར་ལྷུན་གྱིས་གྲུབ་པ་ཉིད་ནི། མ་གཡོས་པ་ལས་མ་ཡེངས་པར་བསྒོམས་པས། ཉེ་བའི་ཉོན་མོངས་པ་ལས་མཚན་མ་ཅི་བྱུང་བ་ཐམས་ཅད་འཇོམས་ཏེ། སེམས་མཚན་མ་མྱེད་པ་ཉིད་དུ་ལུང་བརྣན་ལ་བསྒོམ་མོ། །དེ་ལྟར་བསྒོམས་པས་འདུ་བྱེད་ལས་འབྱུང་པའི་མཚན་མ་ཐམས་ཅད་ཀྱང་། སེམས་ཉིད་སྤྲོས་པའི་མཚན་མ་ཐམས་ཅད་དང་བྲལ་བ་ཉིད་དུ་གསལ་བར་རྟོགས་པ་ལས་གསལ་ལོ་བའི་རྟོག་པ་མྱེད་པའི་ངང་ལ་གནས་སོ། །རྒོངས་པའི་བག་ཆགས་ཀྱི་མཚན་མ་གཞོམ་པ་ཞེ་ན། རྒོངས་པ་ཟབ་མོས་བསམ་པ་མྱང་ངན་ལས་བསྡ་བའི་དོན་གྱིས། ཁྲག་ཚོར་བའི་ཕུང་པོ་གདོས་པ་ཅན་ལས་འབྱུང་པའི་མཚན་མ་ཐམས་ཅད་འཇོམས་ཏེ། དང་པོ་ཁྭ་ན་ལྟ་བ་ཁྱུང་ཆེན་ཀྱི་རྒོངས་པ་ཅེས་བྱ་བ། སེམས་རང་འབྱུང་གི་གཤེན་ལྷ་དཀར་པོ་ཡེ་ནས་ཡིན་པའི་དོན། རྟོགས་པ་ཆེན་པོའི་ཕུལ་དུ་ཕྱིན་བས། བྱུང་ཚོར་ཐམས་ཅད་ལ་ཉམ་ང་བ་མྱེད་པར་བསྒོམས་པས། རྣམ་པར་རྟོག་པ་དང་བྱུང་ཚོར་གྱི་མཚན་མ་ཐམས་ཅད་ཞི་ཞིང་མི་སྣང་སྟེ། སེམས་ཉིད་རྟོགས་པ་དང་མ་རྟོགས་པ་གཉིས་མྱེད་པའི་རྒོངས་པ་གསལ་བར་ལུང་བརྣན་ལ་བསྒོམ་མོ། །དེ་ནས་སེང་གེ་མཆོང་སྟབས་ཀྱི་དརྒོངས་པ་ཅེས་བྱ་བ། སེམས་རང་འབྱུང་གི་གཤེན་ལྷ་དཀར་པོ་ཡེ་ནས་སྟོབས་ཆེན་ཤུགས་དང་ལྡན་པས་ཡང་དག་པའི་དོན་ཐམས་ཅད་ཐོགས་པ་མྱེད་པར་ཉུར་༼མྱུར་༽དུ་གྲུབ་སྟེ། ཉོན་མོངས་པ་ཐམས་ཅད་ཟིལ་གྱིས་མནན་པས། ཚོར་བ་སྡུག་བསྔལ་ལས་འབྱུང་བའི་མཚན་མ་ཐམས་ཅད་ཞི་ཞིང་མི་སྣང་བར་གྱུར་ཏེ། སེམས་ཉིད་བདེ་བ་ཆེན་པོའི་ངང་ལས་མ་གཡོས་པ་ཉིད་དུ་ལུང་བརྣན་ལ་བསྒོམ་མོ། །དེ་ནས་ངང་མོ་འགྲོས་ཀྱི་རྒོངས་པ་ཅེས་བྱ་བ། སེམས་རང་འབྱུང་གི་གཤེན་ལྷ་དཀར་པོ་རྒོངས་པ་བྱིན་རླབས་དང་[57]ཆས་པས། བོན་ཉིད་ཀྱི་དབྱིངས་སུ་སེམས་ཉིད་འཕྱོ་ཞིང་གཤེགས་ཀྱང་ཉམ་ང་བ་ཅི་ཡང་མྱེད་པས་སྐྱིད་པ་ཆེན་པོའི་གཡུང་དྲུང་གི་ལྷུན་ལས་བཞུགས་སྟེ། གང་ལ་ཡང་མ་ཆགས་པར་བསྒོམས་པས། ཚོར་བ་བདེ་བ་ལས་འབྱུང་བའི་མཚན་མ་ཐམས་ཅད་ཞི་ཞིང་མི་སྣང་བར་གྱུར་ཏེ། སེམས་ཉིད་ཅི་ལ་མ་ཆགས་ཅི་ལ་མ་རྟེན་བར་ལུང་བརྣན་ལ་བསྒོམ་མོ། །དེ་ནི་ཁུ་བྱུག་གསུང་གི་རྒོངས་པ་ཅེས་བྱ་བ། སེམས་རང་འབྱུང་གི་གཤེན་ལྷ་དཀར་པོ་རང་བཞིན་མྱེད་པའི་གསུང་གིས་དོན་སྟོན་ཞིང་། སེམས་ཀྱིས་སེམས་སྤྲོ་བ་སྐྱེ་བའི་དོན་གྱི་ཁྱད་པར་དང་ལྡན་པས། ཐོགས་མྱེད་ཉུར་དུ་གྲུབ་པས་དོན་ལ་བརྩོན་བར་བསྒོམས་པས། ཚོར་བ་བཏང་སྙོམས་ལས་འབྱུང་པའི་མཚན་མ་ཐམས་ཅད་ཞི་ཞིང་མི་སྣང་བར་གྱུར་ཏེ། སེམས་ཉིད་མ་བསྒྲིབས་པའི་ཡེ་ཤེས་ཉིད་ལ་ཉིད་གསལ་བར་ལུང་བརྣན་ལ་བསྒོམ་མོ། །དེ་ནས་རུས་སྦལ་བསྐུམ་ཐབས་ཀྱི་རྒོངས་པ་ཅེས་བྱ་བ། སེམས་རང་འབྱུང་གི་གཤེན་ལྷ་དཀར་པོ། མི་འགྱུར་བ་གཡུང་དྲུང་གི་དབྱིངས་ནས། མ་བཅོས་པ་དོན་གྱི་ཡེ་ཤེས་དེ། དོན་བརྗོད་པ་ལས་འདས་པ་ཉིད་དུ་གནས་པར་བསྒོམས་པས། རེག་པ་དང་རྐྱེན་གྱི་ཚོར་བ་ལས་འབྱུང་བའི་མཚན་མ་ཐམས་ཅད་ཞི་ཞིང་མི་སྣང་བར་འགྱུར་ཏེ། སེམས་ཉིད་སྐད་ཅིག་ཀྱང་མངོན་དུ་མ་བྱུང་པ་ཉིད་དུ་ལུང་བརྣན་ལ་བསྒོམ་མོ། །ཡེ་ཤེས་ལྔའི་བག་ཆགས་ཀྱི་མཚན་མ་གཞོམ་པ་གང་ཞེ་ན། གསལ་ལ་མ་གཡོས་པའི་ཡེ་ཤེས་ཆེན་པོ་ལྔས། ཡིད་ཀྱི་རྣམ་པར་ཤེས་པའི་ཕུང་པོ་གདོས་པ་ཅན་ལས་འབྱུང་པའི་མཚན་མ་ཐམས་ཅད་གཞོམ་སྟེ། དང་པོ་ཁ་ན་སྟོང་པ་ཉིད་ཀྱི་ཡེ་ཤེས་ཞེས་བྱ་བ། སེམས་རང་འབྱུང་གི་གཤེན་ལྷ་དཀར་པོ་སྟོང་པ་ཉིད་ཀྱི་དོན་སུས་ཀྱང་མ་བསླབས་པར་མཁྱེན་པ། འདི་ལྟར་སྣང་བ་ཐམས་ཅད་ཚིག་ཙམ་མ་ཡིན་པར། སྟོང་ཞིང་བདག་མྱེད་རྟོགས་པ་དེས་ནི། མིག་[58]གཟུགས་ལ་ཞེན་པའི་མཚན་མ་ཐམས་ཅད་ཞི་ཞིང་མི་སྣང་བར་འགྱུར་ཏེ། སེམས་ཉིད་སྟོང་ཞིང་བདག་མྱེད་པ་ཉིད་དུ་ལུང་བརྣན་ལ་བསྒོམ་མོ། །དེ་ནས་མེ་ལོང་ལྟ་བུའི་ཡེ་ཤེས་ཞེས་བྱ་བ། གོང་མ་སེམས་ཉིད་སྟོང་པའི་དོན་དེ་ཚིག་ཙམ་མ་ཡིན་པར་སལ་ལེ་གསལ་བར་རྟོགས་པ་ལས་གསལ་ལོ་བའི་རྟོག་པ་ལས་ཀྱང་འདས་ཏེ། གསལ་ལ་རྟོག་པ་མྱེད་པའི་དོན་དེ་སུས་ཀྱང་མ་བསྟན་ཡེ་ནས་གསལ་བར་ཤེས་པ་དེས་ནི། རྣ་བ་སྒྲ་ལ་ཞེན་བའི་བག་ཆགས་དང་མཚན་མ་ཐམས་ཅད་ཞི་ཞིང་མི་སྣང་བར་གྱུར་ཏེ། སེམས་ཉིད་གསལ་ལ་རྟོག་པ་མྱེད་པ་ཉིད་དུ་ལུང་བརྣན་ལ་བསྒོམ་མོ། །དེ་ནས་སོ་སོར་རྟོགས་པའི་ཡེ་ཤེས་ཞེས་བྱ་བ། གོང་མ་སེམས་ཉིད་སྟོང་པ་ལྟར་རྟོགས་པ་ནི། ཕྱིའི་མཚན་ཉིད་དུ་གསལ་ལ། འོག་མ་སེམས་ཉིད་གསལ་བ་ལྟར་རྟོགས་པ་ནི། སྒོའི་མཚན་ཉིད་དུ་གསལ། སྤྱི་དང་རང་གི་མཚན་ཉིད་མ་འདྲེས་པར་སོ་སོར་རྟོགས་པ་དེས་ནི། སྣ་དྲི་ལ་ཞེན་པའི་བག་ཆགས་དང་མཚན་མ་ཐམས་ཅད་ཞི་ཞིང་མི་སྣང་བར་འགྱུར་སྟེ། སེམས་ཉིད་རྣམ་པ་ཐམས་ཅད་ཇིར་ཡང་མཁྱེན་པའི་ཡེ་ཤེས་ཉིད་དུ་ལུང་བརྣན་ལ་བསྒོམ་མོ། །དེ་ནས་མཉམ་པ་ཉིད་ཀྱི་ཡེ་ཤེས་ཞེས་བྱ་བ། སེམས་ཐིག་ལེ་ཉག་གཅིག་ཏུ་གསལ་བའི་དབྱིངས་སུ། འདི་ལྟར་སྣང་བ་ཐམས་ཅད་ནི་མི་མཉམ་པ་ཅིག་ཀྱང་མྱེད་པས། དོན་དབྱེ་རུ་མེད་པ་དེ་སུས་ཀྱང་མ་བསྟན་ཡེ་ནས་གསལ་བ་དེས་ནི། ལྕེ་རོ་ལ་ཞེན་པའི་བག་ཆགས་དང་མཚན་མ་ཐམས་ཅད་ཞི་ཞིང་མི་སྣང་བར་གྱུར་ཏེ། སེམས་ཉིད་མཉམ་པ་ཉིད་ཀྱི་དོན་ལས་མ་བཅོས་པ་ཉིད་དུ་ལུང་བརྣན་ལ་བསྒོམ་མོ། །དེ་ནས་བྱ་བ་ལ་ནན་ཏན་གྱི་ཡེ་ཤེས་ཞེས་བྱ་བ། སེམས་ཉིད་ཐོགས་པ་མྱེད་པ་སྟོབས་ཀྱི་རྒྱལ་པོ་ཉིད་དུ་གྱུར་པས། བདག་གི་དོན་ནི་བརྩལ་བ་མྱེད་པར་ལྷུན་གྱིས་གྲུབ། གཞན་གྱི་དོན་ནི་བྱས་པ་མྱེད་པར་མཐར་ཕྱིན་པའི་དོན་སུས་ཀྱང་མ་[59]བསྟན་ཡེ་ནས་གསལ་བར་ཤེས་པ་དེས་ནི། ལུས་རེག་བྱ་དང་བྱ་བྱེད་ལ་ཞེན་པའི་བག་ཆགས་དང་མཚན་མ་ཐམས་ཅད་ཞི་ཞིང་མི་སྣང་བར་གྱུར་ཏེ། སེམས་ཉིད་མ་གཡོས་པ་ལས་མ་ཡེངས་པ་ལ་མ་བཅོས་པ་ཉིད་དུ་ལུང་བརྣན་ལ་བསྒོམ་མོ། །དེ་ལྟར་ཤེས་ཤིང་སྒོམ་པ་ལ་ཡང་འཁྲུལ་པའི་བློ་གཞན་གྱིས་སྒོམ་དུ་མི་སྟེར་བ་སྲིད་པས། འཁྲུལ་པའི་བློ་གཞན་གྱི་དབང་དུ་མི་གཏང་བའི་ཐབས་ནི། གཞན་གྱི་རྣམ་པར་འཚེ་བ་མྱེད་པར་བྱ་བའི་ཕྱིར། གནས་དབེན་ལ་བཙན་པ་དམུ་རྫོང་ལྟ་བུའི་ནང་དུ་འཇུག འཁོར་བའི་གདུང་བ་མྱེད་ཅིང་ཐག་བཅད་པར་བྱ་བའི་ཕྱིར། གཏམ་དང་ངག་སྙན་པ་དང་མི་སྙན་པ་གང་ཡང་ང་ལ་མ་ཟློས་ཤིག་ཅེས་བྱ་བར་ནན་ཏན་བསྐྱེད་ལ་ཁ་མི་འདྲེ། འདུ་འཛི་ཐམས་ཅད་མྱེད་པར་ཐག་བཅད་པའི་ཕྱིར། འཁོར་ཐམས་ཅད་སྤངས་ལ་གཅིག་ལས་གཉིས་སུ་མྱི་བྱའོ། །སྡུག་བསྔལ་ཐམས་ཅད་མྱེད་ཅིང་ཐག་གཅད་པར་བྱ་བའི་ཕྱིར། སྐྱེ་བའི་སྒོ་དགག་སྟེ། སེམས་སྐྱེ་བ་མྱེད་པ་ཉིད་ཀྱི་དོན་ལ་མ་ཡེངས་ན་སྐྱེ་བ་མི་ལེན། སྐྱེ་བ་མ་བླངས་ན་ལྟུང་པའི་སྡུག་བསྔལ་དང་འགྱུར་བ་དང་སྡུག་བསྔལ་ཀྱི་སྡུག་བསྔལ་དང་། སྐྱེ་རྒས་ན་འཆི་བཞིའི་སྡུག་བསྔལ་དང་། བཙལ་བ་དང་བཙའ་བ་དང་དགྲ་གཉེན་ཀྱི་སྡུག་བསྔལ་ཐམས་ཅད་དེ་བཞིན་སྐྱེ་བ་མེད་པ་ཉིད་ཀྱིས་གཏན་སྤོངས་པར་འགྱུར་བས་སྐྱེ་བ་མྱེད་པ་ཉིད་བསྒོམ་པར་བྱའོ།། ཡིད་ཀྱི་སླུ་བ་ཐམས་ཅད་མྱེད་ཅིང་ཐག་གཅད་པའི་ཕྱིར། སེམས་ཉིད་མི་འགྱུར་བ་གཡུང་དྲུང་གི་དོན་འདི་ལ། ཡིད་ཀྱིས་ཡོད་མྱེད་གཉིས་སུ་མི་བརྟག་སྟེ། སེམས་ཉིད་བདེ་བ་ཆེན་པོ་ནི་ཡོད་པ་ཡང་མ་ཡིན་མྱེད་པ་ཡང་མ་ཡིན། ཡོད་མྱེད་གཉིས་ག་ཡང་མ་ཡིན། འདི་ཞེས་བྱ་བའི་མཐའ་ལས་འདས་པར་མཁྱེན་པས། བསླུ་དང་མི་བསླུ་གཉིས་མྱེད་སྟེ་། ཡེ་ཡིན་པའི་དོན་ལས་མ་བཅོས་པར་བཞག་གོ །སྒྱུ་མའི་རྟོག་སྤྱོད་ཐམས་ཅད་མྱེད་ཅིང་ཐག་[60]གཅད་པར་བྱ་བའི་ཕྱིར། ཀུན་གཞི་མི་འགྱུར་བ་གཡུང་དྲུང་གི་དབྱིངས་སུ། རིག་པ་རྣམ་པར་རྟོག་པ་མྱེད་པ་ཡོངས་སུ་དཔྱོད་ལས་འདས་པ་བཏང་སྙོམས་ཆེན་པོ་མ་བཅོས་པ་ཉིད་དུ་གཞག་གོ །དེ་ལྟར་ཤེས་ནས་འབྲས་བུ་གསེར་དུ་གནས། ཅིས་ཀྱང་འགྱུར་མྱེད་གསེར་ཆེན་ས་ལེ་སྦྲམ། གསེར་ལ་གསེར་གྱི་ལུང་བརྣན་ལྕི་ལ་བརྒྱན། སེམས་ལ་སེམས་ཀྱིས་ལུང་བརྣན་མི་གཡོ་གསལ། སྟོན་པ་འཆི་མེད་གཙུག་ཕུད་ཀྱི་བཀའ་ཡང་དག་པ་གསེར་གྱི་ལུང་ནོན་ཆུང་བ་རྫོགས་སྷོ༎ །། སྒོམ་པར་ངེས་ན་ཡིད་ལ་བརྣག་ལས་སྦྱིན། །མི་ལས་བླ་མེད་སྒྲུབ་པའི་སྤྱོད་ཡུལ་འདི། །མི་སྒོམ་སོ་སོ་གཞན་གྱིས་སྤྱོད་ཡུལ་མིན། །ཁ་ཐམ།། །།[61]སེམས་ཕྲན་རིག་པ་ཁུ་བྱུག་གི་ས་གཅོད་བཞུགས་པ་ལགས་སོ།།    བྱང་ཆུབ་སེམས་རིག་པའི་ཁུ་བྱུག་གི་ས་བཅད་ལ། སྟོན་པ་གཤེན་ལྷ་འོད་དཀར་ཐམས་ཅད་མཁྱེན་པའི་ཡེ་ཤེས་དང་ལྡན་པ་དེས། ཐུགས་རྗེ་ཆེན་པོའི་བྱིན་གྱི་རླབས་ཀྱིས་བཤད་ནས། རིག་པ་ཐབས་ཀྱི་རྒྱུད་པའི་མདོ། བྱང་ཆུབ་སེམས་ཀྱི་བདེན་པ། དངོས་མྱེད་གསུང་གི་སྙིང་པོ། མན་ངག་དོན་གྱི་ཡང་བཅུད། ཐུགས་རྗེ་ཐབས་ཀྱི་རྫུ་འཕྲུལ། ཡི་གི་འཁོར་ལོ་ཚོགས་ཆེན། སེམས་ཅན་ཡོངས་ཀྱི་འདྲེན་སྟོན། ཡེ་གཤེན་གཙུག་ཕུད་ཀྱི་གསུང་དབྱངས། ཐེག་ཆེན་ལྷ་ཡི་སྤྲུལ་པ། བྱང་ཆུབ་སེམས་རིག་པ་ཁུ་བྱུག་འདི་ནི། ཐོས་པར་སྙན་ཞིང་གོ་བར་སླ་ཡང་། བཙལ་བར་རྐ་བས་ཕལ་དང་ཕལ་གྱི་ཐུན་མོང་མ་ཡིན་ཏེ། རིག་པ་ལྷའི་གསུང་འདི་ཤིན་ཏུ་ཐོས་པར་དཀོན། འདི་ཐོས་གུས་པར་མཉན་ནས། དེ་བཞིན་བྱས་འགྱུར་ན། ཅི་ལྟར་སྣང་སྲིད་སྟེང་འོག་ཕྱོགས་མཚམས་ནས། ཕྱི་ནང་སྒྲའི་རྣམ་པ་ཅིར་གྲགས་ཀྱང་། ཀུན་ཀྱང་རིག་པ་ལྷའི་གསུང་དུ་ཤེས། ཤིང་ལ་བྱ་ཆགས་མཁའ་ལ་འཕུར་བ་ལྟར། གཡང་ས་མྱེད་ཅིང་སུས་ཀྱང་རྗེས་མི་གཅད། ཞེས་འབྱུང་སྟེ། དཀྱུས་ཚིག་དང་པོའོ། །བྱང་ཆུབ་ཀྱི་སེམས་རིག་པའི་ཁུ་བྱུག་འདི་ལ། མཚན་གྱི་གདགས་ལུགས་རྣམ་པ་གཉིས་ཏེ། གང་ཞེ་ན། དཔེ་ལས་མཚན་དུ་གསོལ་བ་དང་། དོན་ལས་མཚན་དུ་བཏགས་པ་གཉིས་སོ། །དེ་ལ་དཔེ་ལས་མཚན་དུ་གསོལ་བ་ནི། བྱང་ཆུབ་ཀྱི་སེམས་རིག་པའི་ཁུ་བྱུག་ཅེས་བྱའོ། །དེ་ཅིའི་ཕྱིར་ཞེ་ན། དཔེར་ན་འདབ་ཆགས་ཀྱི་[62]རྒྱལ་པོ་རིག་པ་དང་ལྡན་པའི་ཁུ་བྱུག་གཅིག ལྷོ་ནས་བྱང་དུ་འཕུར་ནས་གཡུ་ལོ་འབར་བའི་སྡོང་པོ་ལ་ཆགས་ནས། སྐད་ལྷང་ལྷང་སྙན་པར་བསྒྲགས་པས། སེམས་ཅན་ཐམས་ཅད་སྤྲོ་ཞིང་དང་བ་སྐྱེ་བ་དང་འདྲ་སྟེ། ཁམས་གསུམ་འཁོར་བའི་སེམས་ཅན་ཕྱིན་ཅི་ལོག་ཏུ་ཁ་བལྟས་པ་རྣམས་ལ། གཡུང་དྲུང་གི་སེམས་ལས་རིག་པའི་གསུང་ཕྱུང་ནས་ལྷང་ལྷང་སྙན་དུ་བསྒྲགས་པས། སེམས་ཀྱི་སེམས་སྤྲོ་བ་སྐྱེ་ཞིང་ཡང་དག་པའི་དོན་རྟོགས་པར་འགྱུར་བའོ། །དོན་ལས་མཚན་དུ་བཏགས་པ་ནི། བྱང་ཆུབ་སེམས་དངོས་མྱེད་གསུང་གི་སྙིང་པོ་ཞེས་བྱའོ། །དེ་ཅིའི་ཕྱིར་ཞེ་ན། སེམས་ཀྱི་རང་བཞིན་ཉོན་མོངས་པ་ལྔ་ཡེ་ནས་བྱང་ནས། ཡེ་ཤེས་ཆེན་པོ་ལྔ་རྩེ་རུ་ཆིབ་པས། བྱང་ཆུབ་ཞེས་བྱ། སེམས་ཀྱི་གསུང་ལ་རྔོས་པོ་མྱེད་པའི་མན་ངག་བསྟན་ནས། གཡུང་དྲུང་གི་སྙིང་པོ་ལས་ངང་གིས་གནས་པར་སྟོན་པས་ནི། དངོས་མྱེད་གསུང་གི་སྙིང་པོ་ཞེས་བྱའོ། །མཚན་གྱི་གདགས་ལུགས་བསྟན་པའོ། །བྱང་ཆུབ་ཀྱི་སེམས་རིག་པའི་ཁུ་བྱུག་འདི་ལ། འགོ་མཇུག་ཏུ་མ་འདྲེས་པའི་ཡན་ལག་དགུ་ཡིས་སྟོན་ཏེ། དེ་གང་ཞེ་ན། དང་པོ་སྟོན་པ་གཤེན་ལྷ་འོད་དཀར་ལ་ཕྱག་བཙལ་ནས་སེམས་ཅན་ཐམས་ཅད་སྟོན་པའི་ཐུགས་རྗེ་སྐྱབས་འོག་ཏུ་གཞུགས་པར་བསྟན་པ་དང་གཅིག ཡན་ལག་གཉིས་པ་དང་རེ་སྤྲོ་བ་ཉི་ཤུ་རྩ་གཅིག་གིས་དཔེ་ཡི་དོན་བཙལ་ནས། སེམས་ཀྱིས་སེམས་སྤྲོ་བ་སྐྱེ་བའི་ཁྱད་པར་དང་། སྟོན་པའི་དྲིན་གྱིས་འཁོར་སྐྱབས་འོག་དུ་ཆུད་པར་བསྟན་པ་དང་གཉིས། ཡན་ལག་གསུམ་པ་དཔེ་དོན་རྟགས་དང་གསུམ་གྱི་ཁུ་བྱུག་ཉི་ཤུ་རྩ་བདུན་གྱིས་དོན་དམ་པའི་བྱང་ཆུབ་སེམས་བཙལ་བ་དང་གསུམ། ཡན་ལག་བཞི་པ་དབང་གི་བྱེའུ་འཕར་མ་མཆུ་རིང་ཞེས་བྱ་བ་དབང་བྱེའུ་ཁུག་རྟ་ལ་སྤྲུལ་པའི་ཁུ་བྱུག་ཞོན་ནས་ལྷོ་བྱང་གར་འཕུར་ཀྱང་ཉམ་ང་མེད་པས་རྟ་གསུམ་[63]འཕར་མར་སྤོས་ཏེ། ས་གསུམ་ལ་ཉམ་ང་མེད་པར་ལྡིང་བར་བསྟན་པ་དང་བཞི། ཡན་ལག་ལྔ་པ་མཁའ་ལ་བྱ་འཕུར་བྱ་ལམ་རྗེས་མྱེད་ཀྱི་དོན་གྱིས་རྣམ་པར་རྟོག་པ་ཐམས་ཅད་ཐག་གཅད་པར་བསྟན་པ་དང་ལྔ། ཡན་ལག་དྲུག་པ་ཐིག་འདེབས་ཀྱི་ཁུ་བྱུག་དགུ་ཡིས་རྒྱུ་འབྲས་མི་བསླུ་བའི་ངེས་དོན་བསྟན་པ་དང་དྲུག ཡན་ལག་བདུན་པ་སྐྱེ་འགག་མེད་པའི་ཁུ་བྱུག་དགུ་ཡིས་བྱང་ཆུབ་ཀྱི་སེམས་སྐྱེ་བ་མེད་པ་གདོད་ནས་དག་པས། ཡེ་ནས་མཚོན་པ་མྱ་ངན་ལས་འདས་པར་བསྟན་པ་དང་བདུན། ཡན་ལག་བརྒྱད་པ་མི་དམིགས་པའི་ཁུ་བྱུག་དགུ་ཡིས་མཚན་མ་མེད་པའི་ཐིག་ལེ་ལས་དངོས་པོ་མྱེད་པའི་བྱ་བབས་པར་བསྟན་པ་དང་བརྒྱད། ཡན་ལག་དགུ་པ་མི་འགྱུར་བའི་ཐིག་ལེ་གཅིག་ལ་མ་བཅོས་པའི་ཁུ་བྱུག་གསུམ་འུབ་ཆིབ་པར་བསྟན་པ་དང་དགུའོ། །རྩ་བའི་ས་བཅད་དོན་སྟོན་པས་གསུངས་སྟེ། བྱང་ཆུབ་སེམས་རིག་པའི་ཁུ་བྱུག་གི་ས་གཅོད་རྫོགས་སོ།། །།[64]རིག་པ་ཁུ་བྱུག་གི་གཞུང་བཞུགས་པའི་དབུ་ལགས་སོ།།    སྟོན་པ་གཤེན་ལྷ་འོད་དཀར་ཐམས་ཅད་མཁྱེན་པའི་ཡེ་ཤེས་དང་ལྡན་པ་ལ་ཕྱག་འཚལ་ལོ། །སྟོན་པ་ཐུགས་རྗེ་ཆེར་ལྡན་བས། གསུང་ལས་སྤྲུལ་པའི་ཁུ་བྱུག་ནི། ཡུམ་ལ་ཆགས་ནས་དངོས་པོར་བྱུང་། དངོས་པོ་ཉིད་ལས་རྔོས་པོ་མྱེད། ཀུན་བཟང་ཐུགས་རྗེའི་སྐྱབས་འོག་ཏུ། དབྱིངས་ཀྱི་ཐིག་ལེ་གཅིག་ལ་ཐིམ། རིག་པ་ལྷའི་གསུང་དབྱངས་འདི། ཐབས་ཀྱིས་སྙན་ཁུངས་བརྒྱུད་པ་ཡིན། མི་གསང་གསང་བའི་གསང་མཆོག་འདི། བརྒྱ་ལམ་ན་ནི་ལན་འགའ་རུ། ཐོས་པ་དཀའ་ཡང་གོ་བར་སླ། ཁུ་བྱུག་གསུང་སྙན་སྒྲོགས་ཙམ་ན། སེམས་ཅན་ཀུན་ཀྱང་དང་རེ་སྤྲོ། ཚངས་པ་ལྷའི་གསུང་བྱུང་ན། ལྷ་བྲན་ཀུན་ཀྱང་དང་རེ་སྤྲོ། སྐྱིན་འདང་གནམ་ལ་འབབ་ཙམ་ན། ཐང་སྲས་རྨ་བོ་དང་རེ་སྤྲོ། རྨ་འདང་ས་ལས་གཡོས་ཙམ་ན། ཞོགས་ཀར་བུ་མོ་དང་རེ་སྤྲོ། ཁྲི་གདུགས་གནམ་ལས་ཤར་ཙམ་ན། སྣང་སྲིད་སྐྱེ་འགྲོ་དང་རེ་སྤྲོ། མཁའ་ལ་འབྲུག་ཆེན་སྒྲོག་ཙམ་ཙམ་ན། དབྱིངས་ན་ཉལ་བ་དང་རེ་སྤྲོ། གཡུ་བུན་གངས་ལ་འཁོར་ཙམ་ན། མདའ་ཡི་ཞིང་པ་དང་རེ་སྤྲོ། སྲིད་པའི་མ་དང་མཇལ་ཙམ་ན། ཆུང་གཞོན་ཀུན་ཀྱང་དང་རེ་སྤྲོ། བརྒྱ་བྱིན་གླང་ཆེན་སྟོད་ཙམ་ན། འཁོར་གྱི་ཉེ་དབང་དང་རེ་སྤྲོ། དཔྱང་བུ་སྲུབ་མྱེད་ཐོབ་ཙམ་ན། ལྷ་བྲན་གཅེར་བུ་དང་རེ་སྤྲོ། སྲིད་པའི་ཆུ་མིག་རྡོལ་ཙམ་ན། ཀླུ་སྲས་གཞོན་ནུ་དང་རེ་སྤྲོ། བདུད་རྩི་འོ་མའི་མཚོ་རྡོལ་ན། ངང་པའི་རྒྱལ་པོདང་རེ་སྤྲོ། རྩི་ཏོག་བྱུང་ལྡེམ་འཁྲུངས་ཙམ་ན། སྤྲིན་གྱི་ཤུགས་ཅན་དང་རེ་སྤྲོ། ཁྱུང་ཆེན་ནམ་འཕང་ལྡིང་ཙམ་ན། བྱ་བྲན་[65] འཕུར་སློབ་དང་རེ་སྤྲོ། ཡིད་བཞིན་ནོར་བུ་ཐོབ་ཙམ་ན། འདོད་པ་དགུ་འགྱུར་དང་རེ་སྤྲོ། ལྷའི་ཁང་བཟང་འབུབ་ཙམ་ན། ལྷ་བུ་གནས་ཚོལ་དང་རེ་སྤྲོ། གསེར་ལ་གཡུ་སྤྲས་རྒྱན་བཀོད་ན། ལྷའི་བུ་མོ་དང་རེ་སྤྲོ། ཨུ་དུ་འབར་བ་འཁྲུངས་ཙམ་ན། ཡིད་མཛེས་བུ་མོ་དང་རེ་སྤྲོ། རིན་ཆེན་གླིང་ལ་ཕྱིན་ཙམ་ན། ཟོང་ཡོད་ཚོང་པ་དང་རེ་སྤྲོ། སྦྲང་ཆར་ཟིལ་བུ་འབབ་ཙམ་ན། སྲོག་ཆགས་ལྟམ་བུ་དང་རེ་སྤྲོ། སྟོན་པས་བོན་གྱི་ཆར་ཕབ་ན། འཁོར་གྱི་གཤེན་ཕྲན་དང་རེ་སྤྲོ། ཡེ་ཤེས་ཉི་ཟླའི་འོད་བྱུང་པ། ཡེ་ཤེས་སྤྱན་གྱི་རང་བཞིན་སྟེ། དཔེའི་ཁུ་བྱུག་ནམ་མཁར་གསལ། ཉི་ཟླ་མི་སྣང་ཅིར་མི་དམིགས། ཡེ་ཤེས་སྤྱན་ནི་མ་བཅོས་པ། དོན་གྱི་ཁུ་བྱུག་བོན་ཉིད་གསལ། དམིག་གི་རྣམ་ཤེས་ཉི་ཟླ་དང་། སྤྱན་དྲུག་ཀུན་གྱི་རྟགས་ཅན་ཏེ། རྟགས་ཀྱི་ཁུ་བྱུག་སེམས་ཉིད་གསལ། བར་སྣང་མཁའ་ལ་སྒྲ་སྒྲོགས་པ། ཡེ་ཤེས་སྙན་ཀྱི་རང་བཞིན་ཏེ། དཔེའི་ཁུ་བྱུག་ནམ་མཁར་ཐོས། མཁའ་ལ་སྒྲ་སྒྲོགས་ཇིར་མི་དམིགས། ཡེ་ཤེས་སྙན་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་ཐོས། རྣ་བའི་རྣམ་ཤེས་མཁའ་གསང་དང་། ཡེ་ཤེས་སྙན་གྱི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་ཐོས། རྒྱུན་མེད་སེར་བུ་ངད་ལྡན་པ། ཡེ་ཤེས་ཤངས་ཀྱི་རང་བཞིན་སྟེ། དཔེའི་ཁུ་བྱུག་ནམ་མཁར་ཚོར། ཀུན་སྣོམ་ཀློང་ནི་ཇིར་མི་དམིགས། ཡེ་ཤེས་ཤངས་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་ཚོར། སྣའི་རྣམ་ཤེས་ཀུན་སྣོམ་ཀློང་། ཡེ་ཤེས་ཤངས་ཀྱི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་ཚོར། བར་སྣང་མཁའ་ལ་ཀློག་འགྱུ་བ། ཡེ་ཤེས་ལྗགས་ཀྱི་རང་བཞིན་སྟེ། དཔེའི་ཁུ་བྱུག་ནམ་མཁར་མྱོང་། མཁའ་ལ་ཀློག་འགྱུ་ཇིར་མི་དམིགས། ཡེ་ཤེས་ལྗགས་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་མྱོང་། ལྕེའི་རྣམ་ཤེས་ཀློག་འགྱུ་དང་། ཡེ་ཤེས་ལྗགས་ཀྱི་རྟགས་ཅན་སྟེ། [66] རྟགས་ཀྱི་ཁུ་བྱུག་སེམས་ཉིད་མྱོང་། སྣང་སྲིད་འཇིག་རྟེན་དཔེ་བཞག་པ། ཡེ་ཤེས་སྐུའི་རང་བཞིན་སྟེ། དཔེའི་ཁུ་བྱུག་ནམ་མཁར་སྟོན། འཇིག་རྟེན་དཔེ་ནི་ཇིར་མི་དམིགས། ཡེ་ཤེས་སྐུ་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་སྟོན། ལུས་ཀྱི་རྣམ་ཤེས་འཇིག་རྟེན་དཔེ། ཡེ་ཤེས་སྐུའི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་སྟོན། ནམ་མཁའི་མཚན་ཉིད་སྤྲུལ་པ་ཆེ། ཡེ་ཤེས་ཉིད་ཀྱི་རང་བཞིན་སྟེ། དཔེའི་ཁུ་བྱུག་ནམ་མཁར་རྒྱུ། ནམ་མཁའི་མཚན་ཉིད་ཇིར་མི་དམིགས། ཡེ་ཤེས་ཡིད་ནི་མ་བཅོས་ངང་། དོན་གྱི་ཁུ་བྱུག་བོན་ཉིད་རྒྱུ། ཡིད་ཀྱི་རྣམ་ཤེས་སྤྲུལ་པ་ཆེ། ཡེ་ཤེས་སྤྲུལ་པའི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་རྒྱུ། མུན་དང་སྣང་ནི་གཉིས་མཐར་འབྱུང་། ཕྱིན་ཅི་ལོག་སྟེ་ཉོན་མོངས་རྒྱུ། དཔེའི་ཁུ་བྱུག་རྒྱུ་བ་ལ། མུན་པའི་ཚོགས་ཀྱིས་སྒྲིབ་པར་བྱེད། མུན་སྣང་གཉིས་ཀྱང་ཇིར་མི་དམིགས། ཡེ་ཤེས་གཉིས་མཐར་མ་བཅོས་ངང་། དོན་གྱི་ཁུ་བྱུག་བོན་ཉིད་ནི། གཉིས་མཐར་མི་འབྱུང་གཅིག་གི་ངང་། ཁྱབ་བདལ་ནམ་མཁའི་ངང་ཉིད་ཆེ། ཡེ་ཤེས་ཀུན་གཞི་རང་བཞིན་སྟེ། དཔེའི་ཁུ་བྱུག་ནམ་མཁའི་ངང་། ཁྱབ་བདལ་ངང་ཉིད་ཅིར་མི་དམིགས། ཡེ་ཤེས་ཀུན་གཞི་མ་བཅོས་ངང་། དོན་གྱི་ཁུ་བྱུག་བོན་ཉིད་ཁྱབ། ཀུན་གཞི་རྣམ་ཤེས་ནམ་མཁའི་དཔེ། ཡེ་ཤེས་སེམས་ཀྱི་རྟགས་ཅན་སྟེ། རྟགས་ཀྱི་ཁུ་བྱུག་སེམས་ཉིད་ཁྱབ། ནམ་མཁའི་དབྱིངས་ནས་ཁུ་བྱུག་སྒྲོགས། སྙིང་པོ་ཡེ་ཤེས་ཨ་ལ་ཐིམ། བོན་ཉིད་དབྱིངས་ནས་ཁུ་བྱུག་སྒྲོགས། སྙིང་པོ་ཡེ་ཤེས་ངང་ལ་ཐིམ། སེམས་ཉིད་དབྱིངས་ནས་ཁུ་བྱུག་སྒྲོགས། སྙིང་པོ་ཡེ་ཤེས་འོད་ལ་ཐིམ། དངོས་མེད་གསུང་གི་སྙིང་པོའི་རྟེན། དབང་བྱེའུ་འཕར་མ་མཆུ་རིང་ནི། མཚལ་ཀར་བྲག་ལ་གནས་བཅས་ཤིང་། བྱ་རྒྱལ་ཁུག་སྲས་རྟ་རུ་བྱེད། སྤྲུལ་པའི་ཁུ་བྱུག་རྟ་ཞོན་ནས། ཕྱོགས་བཅུ་[67]འཇིག་རྟེན་མཐའ་དག་ཏུ། ཉམ་ང་མྱེད་པའི་ས་ཕྱོགས་གཅོད། རྟ་གསུམ་འཕར་མར་སྤོས་ནས་ཀྱང་། ས་གསུམ་དག་ལ་འཕྱོ་ཞིང་གནས། ཤིང་ལ་བྱ་ཆགས་མཁའ་ལ་བྱ་འཕུར་ལྟར། གཡང་ས་མེད་ཅིང་སུས་ཀྱང་རྗེས་མི་གཅད། མ་བཅོས་བདེ་ཆེན་བོན་ཉིད་རྟོགས་ཙམ་ན། སེམས་ཀྱི་རང་བཞིན་ཡེ་ནས་ནམ་མཁའ་འདྲ། ནམ་མཁའ་བྱའི་ལམ་སྟེ་བྱ་ལམ་རྗེས་མི་ཆོད། མི་རྟོག་བརྟག་ཏུ་མེད་སྟེ་རྟོག་པའི་སྤྱོད་ཡུལ་མེན། དམིགས་མེད་མཁའ་ལ་གཞའ་ཚོན་བྲིས་པ་ནི། ཕྱོགས་བཅུ་ཀུན་ནས་བདག་ཀྱང་དངོས་པོར་མི་འབྱུང་ངེས། དངོས་པོ་མེད་ལས་དངོས་པོ་འབྱུང་རྟོགས་པ། དེ་ནི་རྟོག་པའི་དབང་གིས་ཕྱིན་ཅི་ལོག རྟོགས་པའི་རང་བཞིན་བརྟགས་ཤིང་ཕྱི་ཕྱིར་མང་། བག་ཆགས་མཐུ་རྟས་བརྟགས་པ་བཞིན་དུ་སྣང་། སྣང་པའི་འཁྲུལ་པའི་ངོ་གང་འདི་ལ་ལྟ། བལྟས་པས་སེམས་ཉིད་བདེན་པའི་དོན་ལ་འགྲིབ། བག་ཆགས་མཚན་མར་མི་འབྱུང་རིག་པ་ལྷའི་གསུང་། རྔོས་མེད་གསུང་གི་སྙིང་པོ་འདི་ཐོས་ན། ཀུན་ཀྱང་མཉམ་པ་ཉིད་ཀྱི་དོན་དུ་གསལ། འགྱུར་མེད་དབྱིངས་ཀྱི་ཐིག་ལེ་གཅིག་ལ་ཐིམ། མ་བཅོས་བཅོས་པ་མེད་སྟེ་རང་བཞིན་ཡེ་སངས་རྒྱས། གཤེན་གྱི་སྤྲུལ་པ་བྱ་རྒྱལ་ཁུ་བྱུག་འདི། ལྷོ་ནས་བྱང་དུ་འཕུར་ཏེ་ཐིག་བཏབ་པ། ལྷ་རི་སྤོ་མཐོན་ཤེལ་གྱི་རྡོ་རིང་ཁར། དབྱར་ཟླ་འབྲིང་པོ་ཚེས་ནི་བཅུ་དྲུག་ལ། གདུགས་དྲོས་སྐད་ནི་ལྷང་ལྷང་ཐེབས་གསུམ་སྒྲོགས། སྤྲོ་བ་སྐྱེ་བས་ཀུན་ཀྱང་ཚངས་ཚངས་ཟེར། བྱང་ནས་ལྷོ་རུ་འཕུར་ཏེ་ཐིག་བཏབ་པ། ལྷར་རི་ལ་སོང་མོན་གྲེ་ཤིང་ཅིག་ཁར། སྟོན་ཟླ་འབྲིང་པོའི་ཚེས་ནི་གསུམ་ཤར་ན། ནམ་ལངས་ཁུག་ཀུག་སྐད་སྙན་ཐང་གསུམ་སྒྲོགས། སྤྲོ་བ་སྐྱེས་ཏེ་ཀུན་ཀྱང་ཐིས་ཐིས་ཟེར། དུས་ཚོད་འཛིན་པའི་ཕྱིར་ཡང་ཁུ་བྱུག་སྟེ། དུས་ལ་མི་ནོར་ཐིག་འདེབས་རིག་པ་ཆེ། ཤི་ཀ་གཅོད་པའི་ཕྱིར་ཡང་ཁུ་བྱུག་སྟེ། ཤི་སོས་སྐད་[68]སྒྲོགས་ཐིག་འདེབས་རིག་པ་ཆེ། འདི་འཛི་སྤངས་བའི་ཕྱིར་ཡང་ཁུ་བྱུག་སྟེ། ཆགས་པ་མེད་པའི་ཐིག་འདེབས་རིག་པ་ཆེ། རྗེ་ས་ཟིན་པའི་ཕྱིར་ཡང་ཁུ་བྱུག་སྟེ། ཀུན་ཀྱང་འབྱོར་བའི་ཐིག་གདབ་རིག་པ་ཆེ། གཟི་བརྗིད་ཆེ་བའི་ཕྱིར་ཡང་ཁུ་བྱུག་སྟེ། ཟིལ་གྱིས་གནོན་པའི་ཐིག་འདེབས་རིག་པ་ཆེ། སྲོག་ལ་འཛེམ་པའི་ཕྱིར་ཡང་ཁུ་བྱུག་སྟེ། གསོད་ལ་མི་དགའ་ཐིག་འདེབས་རིག་པ་ཆེ། སྐྱོ་བ་མེད་པའི་ཕྱིར་ཡང་ཁུ་བྱུག་སྟེ། ངང་རིང་དགའ་བདེ་ཐིག་འདེབས་རིག་པ་ཆེ། བསམ་པ་དག་པའི་ཕྱིར་ཡང་ཁུ་བྱག་སྟེ། བག་ཆག་མི་རྒྱུ་ཐིག་འདེབས་རིག་པ་ཆེ། རྒྱུ་འབྲས་མི་སླུ་རིག་པའི་ཁུ་བྱུག་ནི། མི་གཡོ་བོན་གྱི་དབྱིངས་སུ་གནས་བཅས་ནས། མ་བཅོས་ཐིག་ལེ་གཅིག་གི་ངང་ལ་བཞུགས། མཁའ་ལས་སྤྲུལ་ཏེ་གཤེགས་པའི་ཁུ་བྱུག་ནི། མི་སྐྱེ་མི་འགག་ནམ་མཁའི་རང་བཞིན་ཅན། དོན་དམ་དམིགས་མེད་མཚོན་པ་མྱ་ངན་འདས། སྤྲུལ་པའི་ཁུ་བྱུག་རྣམ་ཤེས་ཐུགས་ཉིད་ནི། ལོངས་སྤྱོད་རྫོགས་པའི་སྐུ་ལ་གསལ་བའི་ཡེ་ཤེས་ལྟ། གསལ་ལ་རང་བཞིན་མེད་དེ་མཚོན་པ་མྱ་ངན་འདས། སྤྲུལ་པའི་ཁུ་བྱུག་འདུ་བྱེད་གསུང་དུ་འགྱུར། ཅིར་ཡང་སྤྲུལ་ཏེ་ཡེ་ཤེས་སོ་སོར་རྟོགས། གཉིས་མཐའ་རྔོས་མེད་མཚོན་པ་མྱ་ངན་འདས། སྤྲུལ་པའི་ཁུ་བྱུག་འདུ་ཤེས་འཕྲིན་ལས་སྟོབས། མངོན་པར་བྱང་ཆུབ་ཡེ་ཤེས་ནན་ཏན་སྐྱེད། མཐར་ཕྱིན་ལྷུན་གྲུབ་མཚོན་པ་མྱ་ངན་འདས། སྤྲུལ་པའི་ཁུ་བྱུག་ཚོར་བའི་ཡོན་ཏན་འབྱུང་། མི་འགྱུར་སྐུ་ལ་མཉམ་པའི་ཡེ་ཤེས་ལྟ། མི་མཉམ་མཉམ་སྟེ་མཚོན་པ་མྱ་ངན་འདས། སྤྲུལ་པའི་ཁུ་བྱུག་དཔེ་ནི་ནམ་མཁའ་བཞགས། ནམ་མཁའི་ངང་ནི་མི་སྐྱེ་མི་འགག་པས། སྣང་སྲིད་ཀུན་ཀྱང་མཚོན་པ་མྱ་ངན་འདས། སྤྲུལ་པའི་ཁུ་བྱུག་དོན་ནི་བོན་ཉིད་སྟེ། བོན་ཉིད་བདེ་ཆེན་མི་སྐྱེ་མི་འགག་པས། དེ་བཞིན་བོན་ཅན་མཚོན་པ་མྱ་ངན་འདས། སྤྲུལ་པའི་ཁུ་[69]བྱུག་རྟགས་ནི་སེམས་ཉིད་སྟེ། སེམས་ཀྱི་རང་བཞིན་མི་སྐྱེ་མི་འགག་པས། དེ་བཞིན་སེམས་ཅན་མཚོན་པ་མྱ་ངན་འདས། སྐྱེ་མེད་ཁུ་བྱུག་འགག་མེད་དབྱིངས་ན་ཕྱོ། སྐྱེ་མཐའ་འཆི་མཐའ་རང་བཞིན་ཡེ་སངས་རྒྱས། སྤྲུལ་པའི་ཁུ་བྱུག་མི་དམིགས་ཅིར་མི་སྒྲོགས། མི་འགག་མཚན་མ་མེད་པའི་ཐིག་ལེ་ལ། མ་སྐྱེས་དངོས་པོ་མེད་པའི་ཁུ་བྱུག་བབས། ངང་ལ་ངང་གིས་གནས་ཏེ་དམིགས་པ་མེད། བྱ་འཕུར་ཤིང་གི་སྐྲས་ལ་མི་འཛེགས་ལྟར། ཐེག་པའི་སྐྲས་ལ་འཛེགས་པར་ཡོང་མི་དམིགས། ཕྱྭ་གཤེན་མོ་ལ་སྒྲོགས་པའི་ཁུ་བྱུག་ཀྱང་། གཏོ་དཔྱད་མཚན་མ་མེད་སྟེ་ཇིར་མི་དམིགས། སྣང་གཤེན་གྱེར་ལ་སྒྲོགས་པའི་ཁུ་བྱུག་ཀྱང་། གྱེར་སྒོ་མཚན་མ་མེད་སྟེ་ཇིར་མི་དམིགས། འཕྲུལ་གཤེན་མཐུ་དབང་སྒྲོགས་པའི་ཁུ་བྱུག་ཀྱང་། སྒྱུ་འཕྲུལ་མཚན་མ་མེད་སྟེ་ཇིར་མི་དམིགས། སྲིད་གཤེན་འདུར་ལ་སྒྲོགས་པའི་ཁུ་བྱུག་ཀྱང་། ཤི་འདུར་མཚན་མ་མེད་སྟེ་ཇིར་མི་དམིགས། ཚངས་པ་དགེ་བ་སྒྲོགས་པའི་ཁུ་བྱུག་ཀྱང་། དགེ་སྡིག་མཚན་མ་མེད་སྟེ་ཇིར་དམིགས། དྲང་སྲོང་འདུལ་ཁྲིམས་སྒྲོགས་པའི་ཁུ་བྱུག་ཀྱང་། དཀའ་སླའི་མཚན་མ་མེད་སྟེ་ཇི་མི་དམིགས། ཨ་དཀར་སྒྲུབ་པར་སྒྲོགས་པའི་ཁུ་བྱུག་ཀྱང་། ལྷ་གསས་མཚན་མ་མེད་སྟེ་ཇིར་མི་དམིགས། ཡེ་གཤེན་ཏིང་འཛིན་སྒྲོགས་པའི་ཁུ་བྱུག་ཀྱང་། སྐུ་གསུང་མཚན་མ་མེད་སྟེ་ཇིར་མི་དམིགས། ཁྱད་པར་སེམས་ཉིད་སྒྲོགས་པའི་ཁུ་བྱུག་ཀྱང་། སེམས་ལ་མཚན་མ་མེད་སྟེ་ཇིར་མི་དམིགས། མ་སྐྱེས་མི་སྐྱེ་སྐྱེ་བའི་མཚན་མ་མེད། མ་འོངས་མི་འགྲོ་མཚན་མ་ཇིར་མི་འབྱུང་། ཐིག་ལེ་གཅིག་ལ་མཚན་མ་མེད་པར་གནས། མི་འགྱུར་དབྱིངས་ཀྱི་ཐིག་ལེ་ཉག་གཅིག་མ། མ་བཅོས་སྐུ་ཡི་ཁུ་བྱུག་ཇིར་ཡང་གསལ། གསལ་བ་ཉིད་ལ་སྣང་བའི་རང་བཞིན་མེད། མི་འགྱུར་སྤྲོས་མེད་ཐིག་ལེ་ཉག་[70]གཅིག་ལ། དངོས་མེད་གསུང་གི་ཁུ་བྱུག་ཅིར་ཡང་སྒྲོགས། བསྒྲགས་པ་ཉིད་ལ་ཚིག་གི་ཐ་སྙད་མེད། གཉིས་མེད་མི་འགྱུར་ཐིག་ལེ་ཉག་གཅིག་ལ། མ་བཅོས་ཐུགས་ཀྱི་ཁུ་བྱུག་ཅིར་ཡང་མཉམ། མཉམ་པ་ཉིད་ལ་མི་མཉམ་ཡེ་ནས་མེད། གསུམ་མཐའ་གཅིག་ཏུ་ཁྱབ་བདལ་འུབ་ཆིབ་པའོ། །བྱང་ཆུབ་ཀྱི་སེམས་རིག་པའི་ཁུ་བྱུག་གི་དཔེ་དཀྱུས། རྫོགས་སྷོ།། །།    ཐོས་པར་དཀོན་གྱིས་སྣོད་ངན་ཀུན་ལ་གསོངས། གོ་བར་སླ་ཡིས་དད་ཆེ་ཀུན་ལ་ཤོད། མ་བཤད་དཔེ་ཚོང་མི་བྱ་དམ་ཚིག་ཡིད་ལ་ཟུང་། སྲི་ཞུ་གུས་པའི་ཚུལ་ནི་རང་རང་གིས་བསྟོད། རྒྱས་འབྲིང་གཏང་བཞག་བློ་དང་སྦྱར་ཏེ་བཤད། བསྒོམས་ན་འབྲས་བུ་ཐོབ་པར་ངེས་པ་ཡིན། སྒོམ་ཆེན་གཤེན་སྒུར་གྱི་གཏེར་ལུགས་སོ། །དེ་ནས་ལྷ་རྗེ་ཞུའི་ལུགས་སོ།། །།[71]རིག་པ་ཁུ་བྱུག་གི་འགྲེལ་བ་བཞུགས་པའི་དབུ་ལགས་སོ།།    སྟོན་པ་གཤེན་ལྷ་འོད་དཀར་ཅེས་པ། འདི་ནས་མར་ནི་བྱང་ཆུབ་སེམས་རིག་པའི་ཁུ་བྱུག་གི་ནང་ནས། དོན་དང་པོ་ཕྱག་བཙལ་བ་སྟོན་ཏེ། སྟོན་པ་དེ་ཡོན་ཏན་དུ་དང་ལྡན་པ་ལ་སོགས་པ། ཕྱག་བཙལ་བའི་སྤྱི་དཀྱུས་ནི། སེམས་ལུང་སྤྱིར་འབྱུང་བ་དང་སྦྱར་ཏེ་བཤད། མན་ངག་འདིའི་ནང་ནས་སྒོ་གཙིགས་སུ་འབྱུང་བའི་ཕྱག་བཙལ་བ་བཤད་པ་ནི། ལྷ་རྣམ་པ་གསུམ་ལ་ཕྱག་རྣམ་པ་གསུམ་བཙལ་བར་འཆད་དེ། དེ་གང་ཞེ་ན། ལྷ་རྣམ་པ་གསུམ་ནི། རྟེན་དུ་བཙུགས་པའི་ལྷ་གཤེན་ལྷ་དཀར་པོ་དང་གཅིག གདགས་སུ་ཡོད་པའི་གཤེན་ལྷ་དཀར་པོ་དང་གཉིས། གདགས་སུ་མེད་པའི་གཤེན་ལྟ་དཀར་པོ་དང་གསུམ་མོ། །ཕྱག་གསུམ་ནི། མངོན་བཏུད་ལུས་ཀྱི་ཕྱག་དང་གཅིག དངོས་མེད་ངག་གི་ཕྱག་དང་གཉིས། དོན་དམ་ཡིད་ཀྱི་ཕྱག་དང་གསུམ་མོ། །དེ་ལ་མངོན་བཏུད་ལུས་ཀྱི་ཕྱག་ནི། རྟེན་བཙུགས་པའི་གཤེན་ལྷ་འོད་དཀར་ལ་བཙལ་ལོ། །དངོས་མེད་ངག་གི་ཕྱག་ནི། གདགས་པའི་གཤེན་ལྷ་འོད་དཀར་ལ་བཙལ་ལོ། །དོན་དམ་ཡིད་ཀྱི་ཕྱག་ནི། གདགས་སུ་མེད་པའི་གཤེན་ལྷ་འོད་དཀར་ལ་བཙལ་ལོ། །དེ་ཡང་འབྲུ་ལ་བཅར་ཏེ་བཤད་ནས་ནི། རྟེན་བཙུགས་པའི་གཤེན་ལྷ་འོད་དཀར་བྱ་བ་ནི། དཔོན་གསས་སམ། གསུང་རབ་བམ། སྐུ་གཟུགས་སམ། མཆོད་རྟེན་ལགས་ཏེ། དམིགས་པ་རྟེན་དུ་བཅས་ནས། ཕྱོགས་དེ་རུ་ཁ་བལྟས་ཏེ་ཕྱག་བཙལ་བ་ཡིན་ནོ། །དེ་ལ་གཤེན་ལྷ་འོད་དཀར་ཞེས་[72]གདགས་པ་ཅིའི་ཕྱིར་ཞེ་ན། དཔོན་གསས་ནི་གཤེན་ལྷ་འོད་དཀར་དང་གཉིས་སུ་མེད་པའི་དོན་ཐུགས་སུ་ཆུད་པའི་དགོངས་པ་ཅན་ཡིན་པའི་ཕྱིར། རྟེན་བཙུགས་པའི་གཤེན་ལྷ་འོད་དཀར་རོ། །གསུང་རབ་ནི་གཤེན་ལྷ་འོད་དཀར་ཀྱི་ཐུགས་ཀྱི་དཀྱིལ་ནས། མན་ངག་གི་བཅུད་ཕྱུང་ནས། ཐུགས་རྗེ་བྱིན་གྱིས་རླབས་ཀྱིས་བཤད་དེ། བཀའ་བདེན་པའི་གསུང་དང་ཕྲད་པ་ཡིན་པས། རྟེན་བཙུགས་པའི་གཤེན་ལྷ་འོད་དཀར་རོ། །སྐུ་གཟུགས་ནི་གཤེན་ལྷ་འོད་དཀར་དྲན་པའི་རྒྱུ་རུ་ཆེ་ཞིང་། དམིགས་པའི་རྟེན་དུ་རུང་པས། རྟེན་བཙུགས་པའི་གཤེན་ལྷ་འོད་དཀར་རོ། །མཆོད་རྟེན་ནི་གཤེན་ལྷ་འོད་དཀར་དང་གཉིས་སུ་མེད་པར་བྱིན་གྱིས་བརླབས་ཏེ། དོན་གྱི་དབྱེ་བ་མྱེད་པར་ཡིན་པའི་ཕྱིར། རྟེན་བཙུགས་པའི་གཤེན་ལྷ་འོད་དཀར་རོ། །གདགས་པའི་གཤེན་ལྷ་འོད་དཀར་བྱ་བ་ནི། མི་མངོན་པའི་དབྱིངས་ནས་ཐུགས་རྗེའི་མངའ་བདག ཡེ་ཤེས་ཀྱི་སྤྱན་ཅན། འོད་སེམས་ཅན་ཡོངས་ལ་དྲོ་བ། རྣམ་པ་ཐམས་ཅད་ཅིར་ཡང་མཁྱེན་པའི་ཡེ་ཤེས་དང་ལྡན་པ། བླ་ན་མེད་པ་ཡང་དག་པར་རྫོགས་པའི་འབྲས་བུ་ཐོབ་པ། མི་མཉམ་པ་དང་མཉམ་པ། མཉམ་པའི་དོན་ཐུགས་སུ་ཆུད་པ་ཅིག་བཞུགས་པ་དེ་ཡིན་ཏེ། དེ་ནས་གཤེན་རབ་ཐམས་ཅད་ཀྱི་རྩ་བའི་ལྷ་ཡིན་པས་གཤེན་ལྷ། ཐུགས་ཀྱི་འོད་ཟེར་ཕྱོགས་བཅུ་ཡོངས་སུ་ཁྱབ་ཀྱང་། བག་ཆགས་ཀྱི་སྐྱོན་གྱིས་མ་གོས་པས་ནི་དཀར་པོའོ། །གདགས་སུ་མྱེད་པའི་གཤེན་ལྷ་འོད་དཀར་བྱ་བ་ནི། རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་སྐྱེ་བ་མེད་པར་གདོད་ནས་དག་པ། སྐད་ཅིག་ཀྱང་མངོན་ཏུ་མ་བྱུང་པ། རྡུལ་ཕྲ་རབ་བས་ཀྱང་བརྟག་དཀའ་བ། ཡོན་ཏན་གྱི་ཚོགས་མ་འགག་པར་འབྱུང་བ་དེ་ཡིན་ཏེ། དོན་དམ་པར་གཤེན་རབ་ཐམས་ཅད་ཀྱི་ལྷ་ཡང་དེ་ཡིན་ལ། དུས་གསུམ་དུ་བག་ཆགས་ཀྱི་སྐྱོན་གང་གིས་ཀྱང་[73]མ་གོས་པས་དཀར་པོ་ཞེས་བྱའོ། །མངོན་པ་བག་བཞི་བཏུད་ནས། གུས་པའི་ཚུལ་དུ་ཕྱག་བཙལ་བ་ནི། མངོན་བཏུད་ལུས་ཀྱི་ཕྱག་ཡིན། ངག་སྙན་པ་ཚིག་གསུམ་བརྗོད་དེ་ཕྱག་བཙལ་བ་ནི། དངོས་མེད་ངག་གི་ཕྱག་ཡིན། ཡིད་མོས་པའི་ཏིང་ངེ་འཛིན་དང་ཆས་སྟེ། དོན་ཀྱིས་ཟིན་པའི་ཕྱག་བཙལ་བ་ནི། དོན་དམ་ཡིད་ཀྱི་ཕྱག་ཡིན་ནོ། །སྟོན་པ་ཐུགས་རྗེ་ཆེར་ལྡན་ཅེས་པ། སྟོན་པ་ཀུན་ཏུ་བཟང་པོ་གཤེན་ལྷ་འོད་དཀར་གྱི་ཐུགས་རྗེ་ནི། ནམ་མཁའ་དང་འདྲ་སྟེ། དཔག་གིས་མི་དཔོགས་པར་ཆེ་བའི་ཡོན་ཏན་དང་ལྡན་པས། ཐུགས་རྗེ་ཆེན་པོ་དཔག་ཏུ་མེད་པ་དང་ཡང་ལྡན་ནོ། །གཤེན་ལྷ་འོད་དཀར་གྱི་ཐུགས་རྗེ་ནི། ཆུ་བོ་དང་འདྲ་སྟེ་རྒྱུན་མི་འཆད་པས། ཐུགས་རྗེ་ཆེན་པོ་རྒྱུན་མི་འཆད་པ་དང་ལྡན་ནོ། །གཤེན་ལྷའི་ཐུགས་རྗེ་ནི། ས་གཞི་དང་འདྲ་སྟེ་ཟད་པ་མེད་པས། ཐུགས་རྗེ་ཆེན་པོ་ཟད་པ་མེད་པ་དང་ཡང་ལྡན་ནོ། །གཤེན་ལྷའི་ཐུགས་རྗེ་ནི། ཉི་མ་དང་འདྲ་སྟེ་ཀུན་ལ་སྙོམས་པས། ཐུགས་རྗེ་ཆེན་པོ་ཀུན་ལ་སྙོམས་པ་དང་ཡང་ལྡན་ནོ། །ཡང་ན་རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་རྟོགས་པའི་དུས་ན། གོང་མ་ལྟར་ཐུགས་རྗེ་ཆེན་པོ་བཞི་དང་་ཡང་ལྡན་པར་བཤད་དོ། །གསུང་ལས་སྤྲུལ་པའི་ཁུ་བྱུག་ནི་ཅེས་པ། མན་ངག་གི་སེམས་དོན་རྣམ་པ་གསུམ་ལས། འདི་ནི་གསུང་གི་མན་ངག་ཡིན་ཏེ། སྟོན་པ་ཀུན་ཏུ་བཟང་པོ་གཤེན་ལྷ་འོད་ཀྱི་ཐུགས་རྗེ་ཆེན་པོ་བྱིན་གྱིས་བརླབས་ལས། རང་བཞིན་མེད་པའི་གསུང་བྱུང་། གསུང་དེ་ལས་སྤྲུལ་ཏེ། འདབ་ཆགས་ཀྱི་རྒྱལ་པོ་གཡུ་བྱ་ཁུ་བྱུག་གཡུ་ག་ལྗང་གི་མདོག་འདྲ་བ་ཞིག བོན་ཉིད་ཀྱི་དབྱིངས་ནས་འཇིག་རྟེན་གྱི་གནས་སུ་གཤེགས་ཏེ། དེ་ཅིའི་སླད་དུ་འཇིག་རྟེན་གྱི་གནས་སུ་གཤེགས་ཞེ་ན། ཁམས་གསུམ་ས་དགུ་ན་གནས་པའི་སེམས་ཅན་ཐམས་ཅད་འཁོར་བ་མི་བདེ་བ་ལས། བོན་ཉིད་ཀྱི་དབྱིངས་བདེ་བ་ཅན་དུ་[74]དྲངས་པར་དགོངས་ནས་གཤེགས་པའོ། །ཡུམ་ལ་ཆགས་ནས་དངོས་པོར་ཅེས་པ། འདིས་གཟིགས་སྟངས་རྣམ་པ་དུ་མ་གཟིགས་ནས་གཤེགས་པ་འཆད་ཅིང་སྟོན་ཏེ། གང་ཞེ་ན། གཟིགས་སྟངས་རྣམ་པ་བཞི་ལ་གཟིགས་ནས་བྱོན་ཏེ། ས་གནས་ལ་གཟིགས་ནས་བྱོན་པ་དང་གཅིག ཡབ་ཡུམ་ལ་གཟིགས་ནས་བྱོན་པ་དང་གཉིས། བསྟན་པའི་རྒྱལ་ཐེབ་ལ་གཟིགས་ནས་བྱོན་པ་དང་གསུམ། ཐུགས་རྗེའི་ཞིང་ས་ལ་གཟིགས་ནས་བྱོན་པ་དང་བཞིའོ། །དེ་ལས་གནས་ལ་གཟིགས་ནས་བྱོན་པ་ནི། སོ་ཀུན་ཏུ་འགྲོ་མིའི་ས། ཡུལ་རྩེ་དྲུག་ལྷུན་ཀྱི་སྒང་། ཚལ་ཆེན་པོ་རིན་ཆེན་གཡུ་སྟེང་ཚལ། གནས་གཡུ་ལུང་ཤེལ་གྱི་བྲག་ཕུག མདངས་དགའ་་ལ་བྱིན་ཆེ་བ། འོད་འཕྲོ་ལ་ས་གཙང་བ། དེ་ལ་གཟིགས་ནས་གཤེགས་སོ། །ཡབ་ཡུམ་ལ་གཟིགས་ནས་བྱོན་པ་ནི། ཡབ་རྫུ་འཕྲུལ་གྱི་གཤེན་པོ་འཕྲུལ་གཤེན་སྣང་ལྡན་དང་། ཡུམ་གནམ་སྨན་ལས་སྤྲུལ་པའི་བུ་མོ་བཟང་བཟའ་རིགས་བཙུན་གཉིས་ནི་ལས་དག་ལ་རིགས་བཙུན་པ། ས་དང་འབྲེལ་བའི་འདོད་ཆགས་མི་སྤྱོད་པ། མ་ཆགས་ཐབས་ཀྱིས་ཡིད་ལས་རོལ་ཅིང་སྤྲུལ་པར་མཁྱེན་པ། མཚན་དང་དཔེ་བྱད་ཡོངས་སུ་འཚོགས་པ། དེ་གཉིས་ལ་གཟིགས་ནས་གཤེགས་སོ། །བསྟན་པའི་རྒྱལ་ཐེབ་ལ་གཟིགས་ནས་བྱོན་པ་ནི། གཤེན་ཆེན་པོ་གསང་བ་འདུས་པ་ཞེས་བྱ་བ། རིགས་རྒྱལ་རིགས། གནམ་གྱི་ལྷ་བོན་ལས་སའི་རྒྱལ་གཤེན་དུ་གཤེགས་པ། མཚན་བཟང་པོ་སུམ་བཅུ་རྩ་གཉིས་དང་། དཔེ་བྱད་བཟང་པོ་བརྒྱད་བཅུའི་རྒྱན་གྱིས་བརྒྱན་པ། བློ་ལ་ཡེ་ཤེས་ཀྱི་མེ་འབར་བ། སྡོམ་ཚིག་གི་ཟུངས་ཐུབ་པ། ལས་འཕྲོ་དང་སྐལ་བ་གཉིས་ཀར་ལྡན་པ། མི་བསྙེལ་བའི་གཟུངས་ཐོབ་པ་དེ་ལ་གཟིགས་ནས་གཤེགས་སོ། །ཐུགས་རྗེའི་ཞིང་ས་ལ་གཟིགས་ནས་བྱོན་པ་ནི། འགྲོ་བ་རིས་དྲུག་ལ་ཡང་། མིའི་གནས་འོད་ཟེར་དབུས་ནས་[75]སྤྲོས་པས་ཀུན་ཁྱབ་པ་དེ་ལ་གཟིགས་ནས་གཤེགས་སོ། །དངོས་པོར་འབྱུང་བ་ནི། ཡུམ་བཟང་ཟ་རིང་བཙུན་ལས་འཁྲུངས་ནས། འཛམ་བུ་གླིང་མི་ཡི་ཡུལ་དུ་བསྟན་པ་རྒྱས་པར་མཛད་དུ། མཚན་དང་དཔེ་བྱད་དངོས་བྱུང་ལ་བྱའོ། །དངོས་པོ་ཉིད་ལས་དངོས་པོ་མྱེད་ཅེས་པ། ཚེ་གཅིག་གིས་འཁོར་བ་ལས་སྐྱེ་བ་མ་བརྒྱུད་པར་སླར་གཤེགས་ཏེ་འོད་ཀྱི་སྐུ་གསལ་ལ་རྔོས་པོ་མེད་པ་སངས་རྒྱས་པའི་ཕྱིར་རོ། །ཀུན་ཀྱང་ཐུགས་རྗེའི་སྐྱབས་འོག་ཏུ་དབྱིངས་ཀྱི་ཐིག་ལེ་གཅིག་ལ་ཐིམ་ཅེས་པ། སྟོན་པ་ཡེ་གཤེན་གཙུག་ཕུད་དེ་གཡུང་དྲུང་གི་སྙིང་པོ་ལ་སླར་གཤེགས་ཏེ་སངས་རྒྱས་པའི་དུས་སུ། ཡབ་དང་ཡུམ་དང་འཁོར་ཡན་ཆད། ཕུང་པོ་ལྷག་མ་མ་ལུས་པར། གཤེན་ལྷ་འོད་དཀར་གྱི་ཐུགས་རྗེའི་སྐྱབས་འོག་དུ།  དབྱིངས་མི་འགྱུར་བའི་ཐིག་ལེ་གཅིག་ལ། དོན་གྱིས་དབྱེ་བ་མེད་པར་ཐིམ་པ་ལ་བྱའོ༎ རིག་པ་ལྷའི་གསུང་དབྱངས་ཅེས་པ། འདིས་བསྟན་པའི་རྒྱུད་ཁུངས་སྟོན་ཏེ། དང་པོ་སྟོན་པ་གཤེན་ལྷ་འོད་དཀར་གྱིས། ཐུགས་རིག་པའི་ཡེ་ཤེས་ལས། བདེན་པ་དོན་གྱི་གསུང་ཕྱུང་། བདེན་པ་དོན་གྱི་གསུང་ལས། གཡུ་བྱ་ཁུ་བྱུག་ཏུ་སྤྲུལ་ཏེ་བཏང་། དེ་ལས་གཤེན་འཆི་མེད་གཙུག་ཕུད་དུ་སྐུ་བསྟན་ནས། དེས་གསུང་ལས་སྤྲུལ་པའི་རིག་པའི་ཁུ་བྱུག་འདི་མཁྱེན་ནས་ཐུགས་སུ་ཆུད་དེ། དེ་ནི་གཤེན་ལྷ་འོད་དཀར་གྱི་ཏིང་ངེ་འཛིན་གྱིས་བཤད། ཡེ་ཤེས་གཙུག་ཕུད་ཀྱི་ཡིད་ཀྱིས་མཉམ་པའོ། །དེས་གཡུའ་ལོ་འབར་བའི་སྡོང་པོའི་ཁ་ནས། ཤེལ་གྱི་མ་འདལ་གྱི་སྟེང་དུ། གཤེན་གསང་བ་འདུས་པ་ལ་བཤད་དེ། རིག་པ་ཐབས་ཀྱིས་བརྒྱུད། དེས་སྲས་རྨ་ལོ་དར་དཔྱང་ལ་བཤད་དེ་རིག་པ་ཐབས་ཀྱིས་བརྒྱུད། དེས་ལྷའི་གཤེན་པོ་ཡོངས་སུ་དག་པ་ལ་བཤད་དེ་རིག་པ་ཐབས་ཀྱིས་བརྒྱུད། དེས་རྒྱལ་རིགས་ཀྱི་གཤེན་པོ་མི་ལུས་བསམ་ལེགས་ལ་བཤད་དེ་རིག་པ་ཐབས་ཀྱིས་བརྒྱུད། དེས་[76]ཀླུ་ལས་གྲུབ་པའི་གཤེན་པོ་ཡེ་ཤེས་སྙིང་པོ་ལ་བཤད་དེ་རིག་པ་ཐབས་ཀྱིས་བརྒྱུད། དེས་གཤེན་ནམ་མཁའ་སྣང་བའི་མདོག་ཅན་ལ་བཤད་དེ་རིག་པ་ཐབས་ཀྱིས་བརྒྱུད། དེས་བོན་མོ་སྟག་བར་གླིག་བེར་ལ་བཤད་དེ་རིག་པ་ཐབས་ཀྱིས་བརྒྱུད། དེས་ཞང་ཞུང་ཨ་ནུ་འཕྲག་ཐག་ལ་བཤད་དེ་རིག་པ་ཐབས་ཀྱིས་བརྒྱུད། དེས་ཞང་ཞུང་སད་ནེ་གའུ་ལ་བཤད་དེ་རིག་པ་ཐབས་ཀྱིས་བརྒྱུད། དེས་ད་མི་ཐེ་གེ་ལ་བཤད་དེ་རིག་པ་ཐབས་ཀྱིས་བརྒྱུད། དེས་ཧྲིང་ནི་མུར་ཏིང་ལ་བཤད་དེ་རིག་པ་ཐབས་ཀྱིས་བརྒྱུད། དེས་ཤད་པུ་ར་གུག་ལ་བཤད་དེ་རིག་པ་ཐབས་ཀྱིས་བརྒྱུད། དེས་རྒྱལ་བོན་ཟིངས་པ་མཐུ་ཆེན་ལ་བཤད་དེ་རིག་པ་ཐབས་ཀྱིས་བརྒྱུད། དེས་སུམ་པ་རྦུ་ག་ལ་བཤད་དེ་རིག་པ་ཐབས་ཀྱིས་བརྒྱུད། དེས་གླང་མུ་བེར་ལ་བཤད་དེ་རིག་པ་ཐབས་ཀྱིས་བརྒྱུད། དེས་སྤེ་ཐོག་འཕྲུལ་ལ་བཤད་དེ་རིག་པ་ཐབས་ཀྱིས་བརྒྱུད། དེས་སྤེ་བོན་ཐོག་ཙེ་ལ་བཤད་དེ་རིག་པ་ཐབས་ཀྱིས་བརྒྱུད། དེས་ཞང་ཞུང་སྟོང་རྒྱུང་མཐུ་ཆེན་དང་། སེ་རྨུ་ཚ་ཤ་རི་དབུ་ཆེན་དང་། མེ་ཉག་ལྕེ་ཚ་མཁར་བུ་ཆུང་དང་། ལྡེམ་གྱིམ་ཚ་རྨ་ཆུང་བཞི་ལ་བཤད་ནས་རིག་པ་ཐབས་ཀྱིས་བརྒྱུད་ནས། གཤེན་པོ་དེ་བཞིའི་རིང་ལ། མཐོ་ཁྱུང་ལུང་དངུལ་མཁར། ཞང་ཞུང་ཁ་ཡུག་གི་རུ་ནས། དམའ་ཤེ་ལེ་རྒྱ་སྐར་སུམ་པ་གླང་གི་གྱིམ་ཤོད་ཡན་ཅད་དུ། བོན་གྱི་འདུ་གནས་སུ་སུམ་བཅུ་རྩ་བདུན་བཞེངས་སུ་གསོལ་ནས། སྒྲུབ་པོ་བཞི་བཅུ་རྩ་བརྒྱད་དང་། བོན་ཆེན་ཉི་ཤུ་རྩ་བཞི་དང་། མཐུ་བོ་ཆེ་དགུ་ལས་སོགས་པ་མང་དུ་བྱུང་ནས། གཡུང་དྲུང་བོན་རབ་ཏུ་གཉན་པར་བཞུགས་པ་ལས། རྒྱལ་གྲི་གུམ་བཙན་པོའི་རིང་ལ། རྒྱལ་པོ་གླེན་པས་སྙན་འཕྲ་མ་ཐུབ་པ་དང་། ནམ་མཁའི་འཁོར་ལོས་དབང་བསྒྱུར་ནས། བོད་ཀྱི་ས་སྐོར་དུ་གཡུང་དྲུང་བོན་ཐང་ཅིག་ནུབ་དུ་ཐོ་ནས། གཤེན་པོ་རྣམས་ཀྱིས་གཡུང་དྲུང་གི་བོན་[77]ཐམས་ཅད། ཀུ་ཧྲང་གསོན་མ་དང་། ལ་ཧེ་གསོན་མ་ལ་བཀལ་ཏེ། ཡུལ་རྩང་སྟོད་བྱེ་མ་ལ་གཡུང་དྲུང་དང་། མཁར་གད་ཀྱི་བྱི་བ་མཁར་ནས་ཆས་ཏེ། ལྷོ་བལ་རིས་རྒུའི་ཡུལ་དུ་གཤེགས་པར་དགོངས་ནས། ཞལ་ལྷོ་རུ་གཟིགས་ཏེ་གཤེགས་པས། ལྷོ་དོམ་སྒྲོ་ནག་པོ་རུ་བསྟན་པ་མི་ཚུགས་པའི་རྟགས་བྱུང་སྟེ། ནམ་མཁའ་ལས་སྒྲ་མི་སྙན་པ་དང་། ཁ་བ་དང་བུ་ཡུག་དང་རླུང་དམར་དང་། མི་བདེ་བ་སྣ་ཚོགས་བྱུང་སྟེ། རྣིལ་མཛོ་ལྡེ་ཡུ་བོའི་མགུལ་ནས་སླར་ལོག་ནས། གཡུང་དྲུང་གི་བོན་ཐམས་ཅད་རིན་པོ་ཆེ་གཏེར་མཛོད་དུ་སྦས་ནས། ཤེལ་ཀང་ཀ་རི་དང་། བཀའ་རྟགས་ཕྱག་རྒྱའི་རྒྱས་བཏབ་ནས་བཞག་སྟེ། གཤེན་པོ་རྣམས་ནི་སུམ་པ་གླང་གི་གྱིམ་ཤོད་ནས་མར་བྱུང་ནས། རྩ་མི་ཤིང་མི་དང་། འཇང་མོ་མིག་དགུ་དང་། སོག་པོ་སྤྲེ་སླག་ཅན་གྱི་ཡུལ་དུ་མར་གཤེགས་སོ། །དེ་ཡན་ཆོད་ནི་བཀའ་ཤོག་ལ་བཞུགས་པའོ། །ཚིག་འདི་གང་ཟག་གི་ཐོས་ཟློས་ལགས་ཏེ། རྒྱལ་གྲི་གུམ་བཙན་པོ་དེ་ཡང་། དང་པོ་དྲིབ་༼གྲིབ་༽སོ་རུབ་ཙ་ན་བཙས་པས། དྲིབ་༼གྲི༽རུམ་བཙན་པོར་མཚན་གསོལ་ན། མཚན་ཁོང་དུ་གསོལ་བ་དང་། གཡུང་དྲུང་བོན་ལ་སྙན་འཕྲ་མ་ཐུབ་པའི་དབང་གིས། འཐབ་ཀྱི་ཟླ་མེད་ན་རྒྱལ་ལོ་ངམ་རྟ་རྫི་འཐབ་ཀྱི་ཟླར་བྱུང་ནས། རྒྱལ་པོ་ཐལ་བའི་གྲི་རུ་གྲོངས་ཏེ། དེའི་དུས་སུ་དམུ་འབྲེལ་ཟང་ཡག་དང་། དམུ་དཀྲས་སྟེགས་དགུ་ཡང་ཉིད་ཀྱི་བཤན་གྱིས་བཅད་ནས། རྒྱལ་གྱི་ཆབ་སྲིད་ཀྱང་དེ་ནས་ཉམས་པ་ལགས་ཏེ། དེ་ཡང་གཡུང་དྲུང་བོན་སྨད་པའི་དབུ་ཡོགས་སྡིག་པའོ། །དེ་ནས་གཤེན་བོན་སྒོམ་ཆེན་གྱིས། སྦྲུལ་གྱི་ལོ་རྒུན་ཟླ་འབྲིང་པོའི་ཚེས་ཉི་ཤུ་རྩ་བཞིའི་གདུགས་ལ་དངོས་གྲུབ་སྙེམས་ནས་གཏེར་སྒོ་ཕྱེད་པ་ལགས་སོ། །དེ་ནས་ཞུ་གཡས་ལེགས་པོ་ལ་བཤད་དེ་རིག་པ་ཐབས་ཀྱིས་བརྒྱུད། དེ་ནས་ཞུ་སྟོན་ཐོག་པོ་ལ་རྒྱ་[78]སྟོན་བདག་ཀྱིས་ཞུས། མི་གསང་གསང་བའི་གསང་མཆོག་འདི་ཅེས་པ། འདིས་བསྟན་པ་བཞག་པའི་སྣོད་བརྟག་པ་དང་། གསང་བའི་ནན་བསྟན་པ་དང་། སྟོན་པ་འབྱུང་བ་དཀོན་པའི་དཔེ་བསྟན་པ་དང་། བསྟན་པའི་བསྒྲགས་ལུགས་ཇི་ལྟར་ཡིན་པར་སྟོན་ཏེ། དེ་ལ་སྣོད་བརྟག་པ་ནི། མི་གསང་ཞེས་བྱ་སྟེ། བསྟན་པ་འདི་གང་སྟོན་པར་མཛད་པའི་གཤེན་རབ་དེས་ཀྱང་། རྒྱལ་མཚན་གྱི་རྩེ་མོ་ལ་བཏགས་ལ་ཁྲོམ་དུ་དུང་བུད། མདུང་ལ་བ་དན་བཏགས་ཏེ། འདི་ལྟ་བའི་མན་ངག་ཡོད་དེ་བ་རུ་སྒྲ་གཏང་ངོ་། དེ་ནི་ཅིའི་རྒོས་ཆེད་ཡོད་པའི་ཕྱིར་ཞེ་ན། དཔེར་ན་སྔར་མི་ཕྱིན་པའི་མི་ལ་ཡུལ་གྱི་ས་ཚོར་མེད་པ་དང་འདྲ་སྟེ། སེམས་ཅན་མ་རྟོགས་པ། བློའི་སྒྲིབ་པ་སྟུག་པོ་མུན་པ་དང་འདྲ་བས་ནོན་པ་ལ། འདི་ལྟ་བུའི་མན་ངག་ཡང་དག་པའི་དོན་རྒྱུ་སེམས་ཅན་ལས། འབྲས་བུ་བླ་ན་མེད་པ་ཡང་དག་པར་སངས་རྒྱས་པའི་དོན། ཡོད་པ་ཐོས་སམ་ཞེས་སྒྲ་བཏང་པས། སེམས་ཅན་མ་རྟོགས་པ་རྣམས་ཀྱང་། ཐོས་པར་སྙན་པའི་འདུད་པ་སྐྱེ་བར་འགྱུར་རོ། །དེ་ལས་གསང་བའི་ཅེས་པ་ནི། བསྟན་པ་བཞག་པའི་གནས་གང་ཡིན་པ། ལོ་གསུམ་ཕྱིའི་ཡུལ་བརྟག ལོ་གསུམ་ནང་གི་བཅུད་བརྟག་སྟེ། གཡུང་དྲུང་བོན་གྱི་རྒྱལ་མཚན། གཤེན་རབ་ཀྱི་རྒྱལ་ཐེབས་ནུས་པ། བློ་གསལ་ལ་ཡིད་གཞུངས་པ། རིགས་བརྩུན་ལ་མཚན་དང་ལྡན་པ། དད་པ་ཆེ་ལ་སེར་སྣ་ཆུང་བ། སྣོད་དང་ལྡན་པ་འགའ་ཙམ་ལས་མ་གཏོགས་པར། གར་སོང་སོང་ལ་བཤད་དམ་བསྟན་ན། གསེར་ལུད་ཁུང་ནས་འཁྱམ་པར་འོང་པས་གསང་ཞིང་སྦ་བར་བྱའོ། །གསང་མཆོག་འདི་ཅེས་བྱ་བ་ནི། གསང་བའི་ནན་ཏན་སྟོན་ཏེ། དེ་ན་འཇིག་རྟེན་དུ་གསང་བ་དྲུག་དང་། དོན་དམ་པའི་གསང་བ་གསུམ་སྟེ་དགུས་སྟོན་ན། སེམས་ལུང་སྤྱི་དཀྱུས་ནས་འབྱུང་བ་དང་སྦྱར་ཏེ་བཤད། བརྒྱ་ལམ་ན་ནི་ཅེས་པ་ནི། སྟོན་པ་འབྱུང་པར་[79]དཀོན་པའི་དཔེ་ནི་མེ་ཏོག་ཨུ་དུ་འབར་བ་དང་འདྲ་སྟེ། ཨུ་དུམ་འབར་བའི་མེ་ཏོག་བྱ་བ་ནི། གླིང་བཞི་ལ་རི་རབ་ཀྱིས་བསྐོར་བ་བྱེ་བ་ཕྲག་བརྒྱ་རུ། སུམ་བཅུ་རྩ་གསུམ་གྱི་ལྷའི་ན་མ་རེ་རེ་ལ། ཨུ་དུམ་འབར་རའི་མེ་ཏོག་བདུན་ཞིག་འབྱུང་སྟེ། དེས་གླིང་བཞི་བྱེ་བ་ཕྲག་བརྒྱ་ལ་བསྐོར་བས། གླིང་རེ་རེ་རུ་སུམ་བཅུ་རྩགསུམ་གྱི་ལོ་བརྒྱ་ཕྲག་བརྒྱ་ན། ཨུ་དུམ་འབར་བའི་མེ་ཏོག་རེ་རེ་འཁྲུང་ངོ་། །དེ་ལྟར་ཨུ་དུམ་འབར་བའི་མེ་ཏོག་དེ་འབྱུང་པར་དཀོན་པ་ལྟར། སྟོན་པ་ཡང་འབྱུང་པར་དརྐོན་ནོ། །ཐོས་པར་དཀའ་ཅེས་པ། སྟོན་པ་འབྱུང་བར་དརྐོན་པ་ལྟར། བསྟན་པ་མང་ཡང་འབྱུང་པར་དཀའ་སྟེ། ཕལ་དང་ཕལ་གྱི་ཐུན་མོང་མ་ཡིན་པས། བཀའ་འདི་ནི་དརྐོན་ལ་དམར་བར་བྱས་ལ་བསྒྲགས་སོ། །གོ་བར་སླ་བ་ནི། བྱང་ཆུབ་ཀྱི་སེམས་རིག་པའི་ཁུ་བྱུག་འདི་ནི། འགོ་བཞུག་དུ་དཔེ་ཡིས་དོན་བཙལ། དོན་དབྱིངས་སུ་བསྐྱལ། དབྱིངས་མ་གཡོས་པ་ནས། རིག་པ་གསལ་བར་སྟོན་པས་གོ་བར་སླའོ། །ཁུ་བྱུག་གསུང་སྙན་སྒྲོགས་ཅེས་པ། ཁུ་བྱུག་ཡང་རྣམ་པ་གསུམ་སྟེ། གང་ཞེ་ན། བྱ་རྗེ་ཁུ་བྱུག་དང་། སྤྲུལ་པའི་ཁུ་བྱུག་དང་། སེམས་ཉིད་ཀྱི་ཁུ་བྱུག་གསུམ་མོ། །གསུང་སྙན་སྒྲོགས་པ་ལ་ཡང་རྣམ་པ་གསུམ་སྟེ། གང་ཞེ་ན། བྱ་རྗེའི་ཁུ་བྱུག་གིས་སེམས་ཅན་ཐམས་ཅད་ལ། ཐུན་མོང་གི་སྐད་ལྷང་ལྷང་སྙན་དུ་བསྒྲགས་པས། རང་བཞིན་དུ་དགའ་བ་དང་སྤྲོ་བ་སྐྱེའོ། །སྤྲུལ་པའི་ཁུ་བྱུག་གིས་ལས་འཕྲོ་དང་ལྡན་པ་རྣམས་ལ། ཟབ་མོའི་གསུང་ལྷང་ལྷང་སྙན་དུ་བསྒྲགས་པས། ཡང་དག་པའི་དོན་ལ་མོས་པ་སྤྱོད་པའི་དགའ་བ་དང་སྤྲོ་བ་སྐྱེའོ། །སེམས་ཉིད་ཀྱི་ཁུ་བྱུག་གིས། ཕུང་པོ་དང་ཁམས་དང་སྐྱེ་མཆེད་ལ། རང་བཞིན་མྱེད་པའི་དོན་ཀྱི་གསུང་གིས་ལྷང་ལྷང་སྙན་དུ་བསྒྲགས་པས་སེམས་ཀྱིས་སེམས་སྤྲོ་ཞིང་དང་བ་སྐྱེ་བར་འགྱུར་བའོ། །ཚངས་པ་ལྷའི་གསུང་བྱུང་[80]བ་ན་ཅེས་པ། དཔེར་སྣང་སྲིད་ཀྱི་ལྷ་ཕྲ་མོ་ཐམས་ཅད་ནི། ལོངས་སྤྱོད་དང་རོལ་མོ་ལ་དགའ་བའི་རིགས་ཅན་ཡིན་པས། ལྷ་བྲན་དེ་དག་དགའ་ཞིང་སྤྲོ་བ་སྐྱེ་བར་བྱ་བའི་ཕྱིར། འཇིག་རྟེན་སྤྱི་མེས་ཡབ་ཚངས་པ་འབུམ་ཁྲི་བྱ་བ་དེས། ལྷའི་གསུང་ཡོངས་སུ་ཚངས་པས། མ་འགགས་མ་མཛེར་པ་ཡོངས་སུ་སྒྲ་ཆེ་བ་ཅིག ལྷང་གིས་བྱུང་ནས། ཀྭ་ང་ལོངས་སྤྱོད་དང་རོལ་མོ་བསམ་གྱིས་མི་ཁྱབ་པ་འདི་ལྟ་བུ་ཞིག་གི་རྒྱུ་དང་རྐྱེན་སྦྱར་ནས། ཁྱེད་ལ་ཚིམ་པར་བྱེད་ཀྱིས། ཁྱེད་ལྷ་ཕྲ་མོ་རྣམས་འདིར་གཤེགས་ཤིག ཞེས་གསུང་པས་ལྷ་བྲན་ཕྲ་མོ་རྣམས་སྤྲོ་ཞིང་དང་པ་སྐྱེས་ནས་ཀུན་འདུ་བར་འགྱུར་བ་དང་འདྲ་སྟེ། ཡེ་གཤེན་འཆི་མེད་གཙུག་ཕུད་གྱི་འཁོར་གཤེན་ཕྲན་སླད་ནས་འབྱུང་བ་རྣམས་ཀྱང་། སྟོན་པ་གཤེན་ལྷ་འོད་དཀར་གྱི་ཐུགས་རྗེ་བྱིན་གྱིས་རླབས་ཀྱིས་བཤད་པ། སེམས་རིག་པའི་ཁུ་བྱུག་འདི་འདོད་པའི་རིགས་ཅན་ཡིན་བས། གཤེན་རབ་ཀྱི་གསུང་ཕྱུང་ནས་བཤད་ན་སྤྲོ་ཞིང་དང་པ་སྐྱེ་བར་འགྱུར་རོ། དོན་དམ་པར་རྟོགས་ནས། རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་བདེ་བ་ཆེན་པོ་ཉིད་ལས། ལོངས་སྤྱོད་དང་རོལ་མོ་ཐམས་ཅད་ཀྱང་མི་འབྱུང་པ་མེད་པས། ལོངས་སྤྱོད་ནི་སེམས་དང་བཀྱེ་ན་སྐྱིད་ལ། རོལ་མོ་ནི་དབྱིངས་སུ་རོལ་ན་དགའ་བར་བསྟན་པའོ། །སྐྱི་འདང་རྣམ་ལ་འབབ་ཙམ་ན་ཅེས་པ། སྐྱི་འདང་ལ་ཡང་རྣམ་པ་གཉིས་ཏེ། གླིང་བཞི་ཁྲུས་ཀྱི་སྐྱི་འདང་དང་། སྐལ་པ་ཆུའི་སྐྱི་འདང་གཉིས་སོ། །དེ་ལ་སྐལ་པ་ཆུའི་སྐྱི་འདང་ཞེས་བྱ་བ་དེ་བྱུང་ཙམ་ན་ནི། སེམས་ཅན་ཐམས་ཅད་མེའི་སྐལ་པ་ཆེན་པོ་གོང་དུ་བསྲེགས་པས། དེ་ལས་དགའ་ཞིང་སྤྲོ་བ་སྐྱེ་བ་མ་མཆིས་སོ། །གླིང་གཞི་ཁྲུས་ཀྱི་སྐྱིན་འདང་ཞེས་བྱ་དེ་ནི། སྐལ་པ་ཆ་ཕྲ་མོ་ཅིག་འབྱུང་བ་ཡིན་ཏེ། དེ་ནམ་མཁའ་ལས་འབྱུང་བས་དུས་སུ། ས་གཞི་ལས་སྦལ་ཐང་སྲས་རྨ་བོ་[81]༼ཀ སྦལ་ཐང་སྲས་པོ་༽བྱ་བ་ཞེས་ཅིག་གིས་ཚོར་ནས། དེ་ཆུ་ཆེན་པོ་འདོད་པའི་རིགས་ཅན་ཡིན་པས་དེ་སྤྲོ་ཞིང་དྭང་བ་སྐྱེ་བ་དང་འདྲ་སྟེ། ཡེ་གཤེན་འཆི་མེད་ཙུག་ཏོར་གྱི་འཁོར། གཤེན་ཕྲན་སླད་ནས་འབྱུང་བ་རྣམས་ཀྱང་། སེམས་ཉིད་ཆུ་བོའི་རྒྱུན་དང་འདྲ་བར་འདོད་པའི་རིགས་ཅན་ཡིན་པས། བྱང་ཆུབ་ཀྱི་སེམས་རིག་པའི་ཁུ་བྱུག་ཆུ་བོ་དང་འདྲ་སྟེ། རྒྱུན་མི་འཆད་པ་འདི་བཤད་ཅིང་བསྟན་པས། སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་བདེ་བ་ཆེན་པོ་སྐྱེ་བ་མེད་པར་གདོད་ནས་དག་པ། ཆུ་བོ་དང་འདྲ་སྟེ་རྒྱུན་མི་འཆད་པ། ཐུགས་རྗེ་ཆེན་པོ་སེམས་ཀྱི་རླན་ཀྱིས་ཀུན་ཚིམས་པར་བྱེད་པ་འདི་གསལ་བར་རྟོགས་ན། སེམས་ཀྱིས་སེམས་སྤྲོ་ཞིང་དྭང་བ་སྐྱེ་བར་བྱེད་པའོ། །རྨ་འདང་ས་ལས་གཡོས་ཙ་ན་ཅེས་པ། རྨ་འདང་ལ་ཡང་རྣམ་པ་གཉིས་ཏེ། ལྷ་སྲིན་བརྒྱ་བསྲེའི་གཏར་རྡོ་གྲེད་པས། གླིང་ཕྲ་མོ་རེ་རེ་སྲེག་པར་བྱེད་པ་དང་། གསེར་གྱི་ཉི་མ་བདུན་ཤར་བས་མེའི་སྐལ་པ་ཆེན་པོ་འབྱུང་པ་དང་གཉིས་ཏེ། དེ་གཉིས་གང་བྱུང་ཡང་རུང་བར། རྨ་འདང་ཞུགས་ཀྱི་བུ་མོ་ཞེས་བྱ་བ། ཟས་སུ་མེ་ཟ་གོས་སུ་མེ་གོན་པ་དེ། མེ་འདོད་པའི་རིགས་ཅན་ཡིན་པས། རྨ་འདང་བྱུང་ན་སྤྲོ་ཞིང་དྭང་བ་སྐྱེ་བར་འགྱུར་བ་དང་འདྲ་ན། གཤེན་འཆི་མེད་གཙུག་ཕུད་ཀྱི་འཁོར། གཤེན་ཕྲན་སླད་ནས་འབྱུང་བ་རྣམས་ཀྱང་། བྱང་ཆུབ་ཀྱི་སེམས་རིག་པའི་ཁུ་བྱུག་མེ་དཔུང་འབར་བ་དང་འདྲ་སྟེ། བག་ཆགས་ཐམས་ཅད་སྲེག་པར་བྱེད་པ་འདི་འདོད་པའི་རིགས་པ་ཡིན་པས། འདི་ཐོས་ན་སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན། རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་མེ་དཔུང་འབར་བ་དང་འདྲ་སྟེ། དུས་དང་རྟག་ལ་མེད་པར་བག་ཆགས་གང་གིས་ཀྱང་མ་གོས་པ་འདི་རྟོགས་ན། [82] སེམས་ལ་སེམས་ཀྱི་སྤྲོ་བ་སྐྱེ་བའོ། །ཁྲི་གདུགས་གནམ་ལ་ཤར་ཙམ་ན་ཅེས་པ། དཔེར་ན་སྣང་སྲིད་ས་ལ་གནས་པའི་སེམས་ཅན་ཐམས་ཅད་ནི། ཁྲི་གདུགས་ཉི་མ་འདོད་པའི་རིགས་ཅན་ཡིན་ཏེ། ཉི་མ་ནམ་མཁའ་ལ་ཤར་བ་དང་། ས་ལ་གནས་པའི་སེམས་ཅན་ཐམས་ཅད་སྤྲོ་ཞིང་དྭང་བ་སྐྱེ་བ་དང་འདྲ་སྟེ། འཆི་མེད་གཙུག་ཕུད་ཀྱི་འཁོར་གཤེན་ཕྲན་སླད་ནས་བྱུང་བ་རྣམས་ནི། བྱང་ཆུབ་ཀྱི་སེམས་རིག་པའི་ཁུ་བྱུག་ཉི་མ་དང་འདྲ་ཏེ། སེམས་ཅན་ཐམས་ཅད་དྲོ་ཞིང་འཇམ་པར་བྱེད་པ་འདི་འདོད་པའི་རིགས་ཅན་ཡིན་པས། འདི་ཐོས་སམ་བཤད་ན་དྭང་བ་སྐྱེ་བར་འགྱུར་རོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་གསལ་ལ་རང་བཞིན་མེད་པ་ཉི་མ་དང་འདྲ་སྟེ། གསལ་ཞིང་ཀུན་ལ་སྙོམས་པ་འདི་རྟོགས་ན། སེམས་ཀྱིས་སེམས་སྤྲོ་ཞིང་དྭང་བ་སྐྱེ་བར་བྱེད་པའོ། །མཁའ་ལ་འབྲུག་ཆེན་སྒྲོགས་ཙམ་ན་ཅེས་པ། དཔེར་ན་ནམ་མཁའ་ལ་སྒྲའི་རྒྱལ་པོ་འབྲུག་ཅེས་བྱ་བ་དེས། དབྱར་རྒུན་གྱི་མཚམས་སུ་སྒྲ་ཆེ་བར་བསྒྲགས་ན། སའི་བྱིངས་ན་ཉལ་བའི་སེམས་ཅན་ཐམས་ཅད་སྤྲོ་ཞིང་དྭང་བ་སྐྱེས་ནས་ལྡང་བར་འགྱུར་བ་དང་འདྲ་སྟེ། འཆི་མེད་གཙུག་ཕུད་ཀྱི་འཁོར་སླད་ནས་འབྱུང་བའི་གཤེན་ཕྲན་རྣམས་ཀྱང་། སེམས་རིག་པའི་ཁུ་བྱུག་འབྲུག་སྒྲ་འདྲ་བ་འདི་འདོད་པའི་རིགས་ཅན་ཡིན་པས། འདི་བཤད་དམ་ཐོས་ནས་སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན། རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་དུས་གསུམ་དུ་མ་འགག་པ་འབྲུག་སྒྲ་དང་འདྲ་བ་འདི་གསལ་བར་རྟོགས་ན། སེམས་ཀྱིས་སེམས་སྤྲོ་ཞིང་དྭང་བ་སྐྱེ་བར་འགྱུར་བའོ། ། གཡུ་བུན་གངས་ལ་འཁོར་ཙམ་ན་ཅེས་པ། དཔེར་ན་ནམ་མཁའ་ལས་ཆར་འབབ་པའི་རྟགས། ན་བུན་དང་གཡུ་བུན་ཡིན་སྟེ། དེ་གངས་དང་གཡའ་ལ་འཁོར་བའི་ཚེ། མིའི་བུ་[83]འབྲུ་རྣམ་པ་ལྔ་སྐྱེད་པའི་ཞིང་པ་ནི། ཆར་དུས་སུ་འབབ་པར་འདོད་པའི་རིགས་ཅན་ཡིན་པས། དེ་ཆར་འབབ་པའི་རྟགས་བྱུང་བའི་ཚེ། འབྲུ་སྐྱེད་པའི་ཞིང་པ་སྤྲོ་ཞིང་དྭང་པ་སྐྱེ་བ་དང་འདྲ་བར་ན། འཆི་མེད་གཙུག་ཕུད་ཀྱི་འཁོར་གཤེན་ཕྲན་སླད་ཀྱིས་འབྱུང་བ་ཀུན་ནི། སེམས་རིག་པའི་ཁུ་བྱུག་གཡུ་བུན་དང་འདྲ་སྟེ། དངོས་པོ་མེད་པ་ལས་ཐུགས་རྗེ་ཆེན་པོ་ཆར་བཞིན་འབབ་པ་འདི་འདོད་པའི་རིགས་ཅན་ཡིན་པས། འདི་བཤད་ཅིང་བསྟན་ན་སྤྲོ་ཞིང་དྭང་བ་སྐྱེ་བར་འགྱུར་རོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་གསལ་བར་འདུག་པ་ལ་དངོས་པོ་མེད་པ་གཡུ་བུན་དང་འདྲ་བ་འདི་རྟོགས་ན། སེམས་ཀྱིས་སེམས་སྤྲོ་བ་བསྐྱེད་པར་བསྟན་པའོ། །སྲིད་པའི་མ་དང་མཇལ་ཙམ་ན་ཅེས་པ། དཔེར་ན་བྱིས་པ་ཤེད་མ་བྱེ་བ་ལས་སོགས་ཏེ། སེམས་ཅན་ཕྲུ་གུའམ་ཆུང་གཞོན་རྣམས་ནི། མ་འདོད་པའི་རིགས་ཅན་ཡིན་ཏེ། མ་ངན་པའི་བཞིན་ཅན་གཟུགས་ཀྱིས་གཞན་སྔངས་པ་ཅིག་བྱུང་ཡང་། གང་ཡིན་པའི་བུ་དེ་སྤྲོ་ཞིང་དྭང་བ་སྐྱེ་བ་དང་འདྲ་བར་ན། འཆི་མེད་གཙུག་ཕུད་ཀྱི་འཁོར་གཤེན་ཕྲན་སླད་ནས་འབྱུང་བ་རྣམས་ནི། སེམས་རིག་པའི་ཁུ་བྱུག་མ་དང་འདྲ་སྟེ། བྱམས་ཤིང་བརྒྱན་པ་འདི་འདོད་པའི་རིགས་ཅན་ཡིན་པས། འདི་བཤད་ཅིང་བསྟན་ན་སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་མ་དང་འདྲ་སྟེ། བྱམས་ཤིང་སྐྱོབ་པར་བྱེད་པ་འདི་རྟོགས་ན། སེམས་ཀྱིས་སེམས་སྤྲོ་བ་སྐྱེ་བར་འགྱུར་རོ། བརྒྱ་བྱིན་གླང་ཆེན་སྟོད་ཙམ་ན་ཅེས་པ། དཔེར་ན་སུམ་ཅུ་རྩ་གསུམ་གྱི་ལྷ་ཐམས་ཅད་ནི། བཞོན་པ་འདོད་པའི་རིགས་ཅན་ཡིན་པས། ལྷའི་དབང་པོ་བརྒྱ་བྱིན་གྱིས་གླང་པོ་རིན་པོ་ཆེ་བསྟད་ཙམ་ན། འཁོར་ཉེ་དབང་སུམ་བཅུ་རྩ་གཉིས་སྤྲུགས་ལ་འགྲོར་ཡོད་པས། སྤྲོ་ཞིང་དྭང་བ་སྐྱེ་བ་དང་[84]འདྲ་སྟེ། འཆི་མེད་གཙུག་ཕུད་ཀྱི་འཁོར་གཤེན་ཕྲན་སླད་ནས་འབྱུང་བ་རྣམས་ནི། སེམས་རིག་པའི་ཁུ་བྱུག་གླང་པོ་ཆེ་དང་འདྲ་སྟེ། སྟོབས་ཆེ་བ་འདི་འདོད་པའི་རིགས་ཅན་ཡིན་པས། འདི་བཤད་དམ་ཐོས་ན་སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་གླང་པོ་ཆེ་དང་འདྲ་སྟེ། སྟོབས་ཆེ་ལ་དངོས་པོ་མེད་པ་འདི་གསལ་བར་རྟོགས་ན། སེམས་ཀྱི་སེམས་སྤྲོ་བ་སྐྱེ་བར་འགྱུར་བའོ། །དཔྱང་བུ་སྲུབས་མྱེད་ཐོབ་ཙམ་ན། ཅེས་པ། དཔེར་ན་བར་སྣང་ལས་ལྷ་བྲན་འདོད་པས་ལྟུང་བའི་གཅེར་བུ་རྣམས་ནི། གོས་འདོད་པའི་རིགས་ཅན་ཡིན་ཏེ། བར་སྣང་གི་ལྷ་རྫུ་འཕྲུལ་དང་ལྡན་པ་ཅིག་གིས། ལྷའི་ན་བཟའ་དཔྱང་བུ་སྲུབས་མེད་ཅིག་བསྐྱུར་ཏེ་བཏང་ན། གང་གི་ཐོབ་པ་དེ་སྤྲོ་ཞིང་དྭང་བ་སྐྱེ་བ་དང་འདྲ་སྟེ། འཁོར་གཤེན་ཕྲན་སླད་ཀྱིས་འབྱུང་བ་རྣམས་ནི། སེམས་རིག་པའི་ཁུ་བྱུག་ལྷའི་ན་བཟའ་ལྟར། སྣང་སྲིད་ཐམས་ཅད་དྲོ་བར་བྱེད་པ་འདི་འདོད་པའི་རིགས་ཅན་ཡིན་པས། འདི་བཤད་དམ་ཐོས་ན་སྤྲོ་ཞིང་དྭང་བ་སྐྱེ་བར་འགྱུར་རོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས། སྣང་སྲིད་ཐམས་ཅད་ལ་དྲོད་སྙོམ་པར་བྱེད་པ་འདི་གསལ་བར་རྟོགས་ན། སེམས་ཀྱིས་སེམས་སྤྲོ་བ་སྐྱེ་བར་འགྱུར་བའོ། །སྲིད་པའི་ཆུ་མིག་རྡོལ་ཙམ་ན་ཅེས་པ། དཔེར་ན་ཀླུ་སྲས་ལྕམ་དྲལ་གཞོན་ནུ་རྣམས་ནི། ཆུ་མིག་བཟང་པོ་འདོད་པའི་རིགས་ཅན་ཡིན་ཏེ། སྲིད་པའི་ཆུ་མིག་ཡིད་འཛིན་དགའ་ཞེས་བྱ་བ་དེ་ལ་སྙོག་མ་མེད་དེ། རི་རབ་ཀྱི་ངོས་ལས་རྡོལ་ན། ཀླུ་ལྕམ་དྲལ་གཞོན་ནུ་རྣམས་སྤྲོ་ཞིང་དྭང་བ་སྐྱེ་བ་དང་འདྲ་བར་ན། འཆི་མེད་གཙུག་ཕུད་ཀྱི་འཁོར། གཤེན་ཕྲན་སླད་ནས་འབྱུང་བ་རྣམས་ནི། སེམས་རིག་པའི་ཁུ་བྱུག་སྲིད་པའི་ཆུ་མིག་ཡིད་འཛིན་དགའ་དང་འདྲ་སྟེ། བག་ཆགས་ཀྱིས་མ་གོས་[85]འདི་བཤད་དམ་ཐོས་ན། སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས། རྣམ་པར་དག་པ་སྲིད་པའི་ཆུ་མིག་དང་འདྲ་བ་འདི་གསལ་བར་རྟོགས་ན། སེམས་ཀྱིས་སེམས་སྤྲོ་བ་སྐྱེ་བར་འགྱུར་བའོ། །བདུད་རྩི་འོ་མའི་མཚོ་རྡོལ་ན་ཅེས་པ། །དཔེར་ན་ངང་པའི་རྒྱལ་པོ་གསེར་གྱི་གཤོག་པ་ཅན་ནི། འོ་མ་འདོད་པའི་རིགས་པ་ཡིན་ཏེ། སུམ་བཅུ་རྩ་གསུམ་རི་རབ་ཀྱི་ཡང་སྟེངས་སུ། བདུད་རྩི་འོ་མའི་མཚོ་མོ་དེ་རྡོལ་ལམ་སྲིད་པའི་དུས་སུ། ལྷ་ལས་སྤྲུལ་པའི་བྱ་ངང་པའི་རྒྱལ་པོ་གསེར་གྱི་འདབ་མ་ཅན་དེ་སྤྲོ་ཞིང་དྭང་བ་སྐྱེ་བར་འགྱུར་བ་དང་འདྲ་སྟེ། འཆི་མེད་གཙུག་ཕུད་ཀྱི་འཁོར་གཤེན་ཕྲན་སླད་ནས་འབྱུང་བ་རྣམས་ནི་སེམས་རིག་པའི་ཁུ་བྱུག་བདུད་རྩི་འོ་མ་དང་འདྲ་སྟེ། སེམས་ཅན་ཀུན་ཀྱི་གསོས་སུ་ཆེ་བ་འདི་བཤད་དམ་ཐོས་ན། སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན་རང་ཤེས་རིག་རྒྱལ་པོ་ཀུན་གཞི་བྱང་ཆུབ་ཀྱི་སེམས་བདུད་རྩི་འོ་མ་ལྟར་ཀུན་གསོ་བ་འདི་གསལ་བར་རྟོགས་ན། སེམས་ཀྱིས་སེམས་སྤྲོ་བ་སྐྱེ་བར་འགྱུར་རོ། །རྩི་ཏོག་བྱུང་ལྡེམས་འཁྲུངས་ཙམ་ན་ཅེས་པ། དཔེར་ན་རྟ་ཀར་པོ་སྤྲིན་གྱི་ཤུགས་ཅན་ནི། རྩྭ་འདོད་པའི་རིགས་ཅན་ཡིན་ཏེ། འབྲས་ས་ལེ་ལྗང་པ་ཞེས་ཀྱང་བྱ། རྩི་ཏོག་བྱུང་ལྡེམ་ཞེས་ཀྱང་བྱ་བ་ཅིག ས་ཞག་འདམ་བུའི་ནང་ནས་སྐྱེ་སྟེ། རྟ་ཀར་པོ་སྤྲིན་གྱི་ཤུགས་ཅན་གྱིས་དེ་མཐོང་ན། སྤྲོ་ཞིང་དྭང་བ་སྐྱེ་བ་དང་འདྲ་བར་ན། འཆི་མེད་གཙུག་ཕུད་ཀྱི་འཁོར་གཤེན་ཕྲན་སླད་ནས་འབྱུང་བ་རྣམས་ནི། སེམས་རིག་པའི་ཁུ་བྱུག་འབྲས་ས་ལེ་ལྗང་པ་རྩི་ཏོག་བྱུང་ལྡེམ་དང་འདྲ་སྟེ། སེམས་ཅན་ཐམས་ཅད་གསོ་བར་བྱེད་པའི་འདི་བཤད་དམ་ཐོས་ན། སྤྲོ་ཞིང་དྭང་བ་སྐྱེ་བར་འགྱུར་བའོ། དོན་དམ་པ་རྟོགས་ན་རང་ཤེས་རིག་རྒྱལ་པོ་བྱང་ཆུབ་ཀྱི་སེམས་[86]ཐུགས་རྗེ་ཆེན་པོའི་བྱིན་གྱི་རླབས་ཀྱིས། སྣང་སྲིད་གསོ་བར་བྱེད་པ་འདི་གསལ་བར་རྟོགས་ན། སེམས་ཀྱིས་སེམས་སྤྲོ་ཞིང་དྭང་བ་སྐྱེ་བར་འགྱུར་བའོ། །ཁྱུང་ཆེན་ནམ་མཁའ་ལྡིང་ཙམ་ན་ཅེས་པ། དཔེར་ན་འདབ་ཆགས་བྱ་བྲན་ཐམས་ཅད་ནི། འཕུར་སློབ་པར་འདོད་པའི་རིགས་ཅན་ཡིན་ཏེ། འདབ་ཆགས་ཀྱི་རྒྱལ་པོ་ཁྱུང་ཆེན་ཞེས་བྱ་བ། གཤོག་རླབས་ཐང་ཅིག་གིས། སྲིད་གསུམ་རླབས་ཀྱིས་གཅོད་པ་དེ་མཐོང་ན། བྱ་བྲན་ཕལ་པོ་སྤྲོ་ཞིང་དྭང་བ་སྐྱེ་བ་དང་འདྲ་སྟེ། འཆི་མེད་གཙུག་ཕུད་ཀྱི་འཁོར་སླད་ནས་བྱུང་པའི་གཤེན་ཕྲན་རྣམས་ནི། སེམས་རིག་པའི་ཁུ་བྱུག་འདབ་ཆགས་ཀྱི་རྒྱལ་པོ་ཁྱུང་དང་འདྲ་སྟེ། སྲིད་གསུམ་རླབས་ཀྱིས་གཅོད་པ་འདི་བཤད་དམ་ཐོས་ན་སྤྲོ་ཞིང་དྭང་བ་སྐྱེའོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས། ཏིང་ངེ་འཛིན་ཐང་གཅིག་གིས་སྲིད་གསུམ་རླབས་ཀྱིས་གཅོད་པ་འདི་གསལ་བར་རྟོགས་ན་སེམས་ཀྱིས་སེམས་སྤྲོ་བ་སྐྱེ་བར་འགྱུར་བའོ། །ཡིད་བཞིན་ནོར་བུ་ཐོབ་ཙམ་ན་ཅེས་པ། དཔེར་ན་གཤེན་འདོད་པ་རྒུ་འགྱུར་ཞེས་བྱ་བ་དེ་ནི། སྦྱིན་པ་གཏོང་བར་འདོད་པའི་རིགས་ཅན་ཡིན་ཏེ། ཡིད་བཞིན་གྱི་ནོར་བུ་རིན་པོ་ཆེ་ཞེས་བྱ་བ། འདོད་པའི་ཡོན་ཏན་བསམ་གྱིས་མི་ཁྱབ་པ་འབྱུང་བ་དེ་མཐོང་ངམ་ཐོས་ན་སྦྱིན་པ་ལ་ཟད་མི་ཤེས་པས། གཤེན་རབ་དེ་ཡང་སྤྲོ་ཞིང་དྭང་བ་སྐྱེ་བ་དང་འདྲ་བར་ན། འཆི་མེད་གཙུག་ཕུད་ཀྱི་འཁོར་གཤེན་ཕྲན་སླད་ནས་འབྱུང་བ་རྣམས་ནི། སེམས་རིག་པའི་ཁུ་བྱུག་ཡིད་བཞིན་ནོར་བུ་དང་འདྲ་སྟེ། འདོད་པ་ཡིད་བཞིན་དུ་འབྱུང་པ་འདི་བཤད་དམ་ཐོས་ན། སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན། རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས། ཡིད་བཞིན་གྱི་ནོར་བུ་ལྟར་སེམས་ཅན་ཐམས་ཅད་ཀྱི་དགོས་དོན་རེ་བ་ཡིད་བཞིན་དུ་སྐོང་བ་འདི་[87]གསལ་བར་རྟོགས་ན། སེམས་ཀྱིས་སེམས་སྤྲོ་བ་སྐྱེ་བར་འགྱུར་བའོ། །གསེར་ལ་གཡུ་སྤྲས་རྒྱན་བཀོད་ན་ཅེས་པ། དཔེར་ན་ལྷའི་བུ་མོ་རྣམས་ནི་རྒྱན་འདོད་པའི་རིགས་ཅན་ཡིན་ཏེ། རིན་པོ་ཆེ་གསེར་ལ་གཡུས་སྤྲས་པ་དང་། ན་བཟའ་དང་ཆས་དང་རྒྱན་ལུས་ལ་བཀོད་དམ་གོན་ན་སྤྲོ་ཞིང་དྭང་བ་སྐྱེ་བ་དང་འདྲ་སྟེ། འཆི་མེད་གཙུག་ཕུད་ཀྱི་འཁོར་གཤེན་ཕྲན་སླད་ནས་འབྱུང་པ་རྣམས་ནི། སེམས་རིག་པའི་ཁུ་བྱུག་གཟི་བརྗིད་ལུས་ཀྱི་རྒྱུན་དུ་ཆེ་བ་འདི་འདོད་པའི་རིགས་ཅན་ཡིན་པས། འདི་བཤད་དམ་ཐོས་ན་སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་ཡེ་ཤེས་ལྔའི་རྒྱན་གྱིས་བརྒྱན་པ་འདི་གསལ་བར་རྟོགས་ན། སེམས་ཀྱིས་སེམས་སྤྲོ་བ་སྐྱེ་བར་འགྱུར་བའོ། །ལྷའི་ཁང་བཟང་ཕུབ་ཙམ་ན་ཅེས་པ། དཔེར་ན་ལྷའི་བུ་འཕོ་སྐྱས་བྱས་པ་རྣམས་ནི། གནས་འདོད་པའི་རིགས་ཅན་ཡིན་ཏེ། ལྷའི་ཁང་བཟང་བྱ་བ། ཕྱི་ནས་བལྟས་ན་ནི་ནང་གསལ་བ། ནང་ནས་བལྟས་ན་ཕྱི་གསལ་བ། མདངས་དགའ་ལ་བྱིན་ཆེ་བ་དེ་ལྟ་བུའི་ནང་དུ། ལྷ་འཕྲ་མོ་གནས་ཚོལ་བ་དེས་ཕྱིན་ནམ་འོངས་ན། སྤྲོ་ཞིང་དྭང་བ་སྐྱེ་བ་དང་འདྲ་བར་ན། འཆི་མེད་ཀྱི་འཁོར་གཤེན་ཕྲན་རྣམས་ནི་སེམས་རིག་པའི་ཁུ་བྱུག་ལྷའི་ཁང་བཟང་དང་འདྲ་སྟེ། སྣང་སྲིད་ཀྱི་འདུ་བའི་གནས་སུ་བཟང་པ་དེ་འདོད་པའི་རིགས་ཅན་ཡིན་པས། འདི་བཤད་དམ་བསྟན་ན་སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པ་སལ་གྱིས་རྟོགས་ན། རང་སེམས་བདེ་བ་ཆེན་པོ་ཀུན་གཞི་མ་གཡོས་པའི་གཞལ་ཡས་ཁང་འདི་གསལ་བར་རྟོགས་ན། སེམས་ཀྱིས་སེམས་སྤྲོ་བ་སྐྱེ་བར་འགྱུར་བའོ། །ཨུ་དུ་འབར་བ་འཁྲུངས་ཙམ་ན་ཅེས་པ། དཔེར་ན་ཨུ་དུ་འབར་བའི་མེ་ཏོག་ཅེས་བྱ་བ་དེ་ཡང་། སྟོན་པ་རེ་རེ་བྱོན་ཙམ་ན་མེ་ཏོག་རེ་རེ་ཡང་འཁྲུངས་པར་འགྱུར་[88]བས། སྤྲུལ་པ་ཡིད་འཛིན་གྱི་བུ་མོ་བྱ་བ་དེ། འགྲོ་བ་སེམས་ཅན་གྱི་དོན་ཡིད་བཞིན་དུ་མཛད་པ་ཅིག་བཞུགས་སྟེ། དེ་ནི་མེ་ཏོག་ཨུ་དུ་འབར་བ་རེ་འཁྲུངས་ཙམ་ན་སྟོན་པ་རེ་འཇིག་རྟེན་དུ་འབྱུང་བར་ཤེས་པས། སྤྲོ་ཞིང་དྭང་བ་སྐྱེ་བ་དང་འདྲ་བས་ན། འཁོར་གཤེན་ཕྲན་རྣམས་ནི། སེམས་རིག་པའི་ཁུ་བྱུག་ཨུ་དུ་འབར་བའི་མེ་ཏོག་ལྟར་དརྐོན་ལ་དམར་བ་འདི་འདོད་པའི་རིགས་ཅན་ཡིན་པས་འདི་བཤད་དམ་བསྟན་ན། སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན་རང་ཤེས་རིག་གི་རྒྱལ་པོ་བྱང་ཆུབ་སེམས་རྟོགས་པར་དཀའ་ལ། རིག་པར་དཀོན་པ་འདི་གསལ་བར་རྟོགས་ན། སེམས་ཀྱིས་སེམས་སྤྲོ་བ་སྐྱེ་བར་འགྱུར་བའོ། །རིན་ཆེན་གླིང་ལ་ཕྱིན་ཙ་ན་ཅེས་པ། དཔེར་ན་ཟོང་དང་ལྡན་པའི་ཚོང་པ་ནི། རིན་པོ་ཆེ་ནོར་སྣ་ཚོགས་པ་འདོད་པའི་རིགས་ཅན་ཡིན་ཏེ། རིན་པོ་ཆེ་ནོར་གྱི་གླིང་ལ་ཕྱིན་ནས། ནོར་གྱི་བདག་པོ་རྣམས་ཀྱིས་རིན་པོ་ཆེའི་ནོར་རྣམ་པ་སྣ་ཚོགས་པ་བསྟན་ན། ཟོང་ཡོད་པའི་ཚོང་པ་དེ་ནི། སྤྲོ་ཞིང་དྭང་བ་སྐྱེ་བ་དང་འདྲ་བར་ན། འཁོར་གཤེན་ཕྲན་སླད་ནས་འབྱུང་པ་རྣམས་ནི། སེམས་རིག་པའི་ཁུ་བྱུག་རིན་པོ་ཆེའི་ནོར་དང་འདྲ་སྟེ། འདོད་པ་ཐམས་ཅད་ཡོངས་སུ་ཡོངས་༼འགྲུབ་༽པར་འགྱུར་བ་འདི་བཤད་དམ་ཐོས་ན། སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན་རང་ཤེས་རིག་རྒྱལ་པོ་བྱང་ཆུབ་ཀྱི་སེམས་རིན་པོ་ཆེའི་ནོར་དང་འདྲ་སྟེ། འདོད་པ་ཐམས་ཅད་ཡོངས་སུ་སྐོང་པ་འདི་གསལ་བར་རྟོགས་ན། སེམས་ཀྱིས་སེམས་སྤྲོ་བ་སྐྱེ་བར་འགྱུར་བའོ། །སྦྲང་ཆར་ཟིམ་བུ་འབབ་ཙ་ན་ཅེས་པ། དཔེར་ན་སྲོག་ཆགས་ལྟམ་བུ་ཆུ་གཤེར་ཞེས་བྱ་བ། ལུས་ཆུང་ལ་སྲོག་སྙི་བ་ཆུ་དང་རླན་ལ་གནས་པར་འདོད་པ་དེ་ནི། ནམ་མཁའ་ལས་ཆར་ཟིམ་བུ་འབབ་པར་འདོད་པའི་རིགས་ཅན་ཡིན་ཏེ། འབྱུང་བ་དུས་ཚོད་ཀྱི་ཆར་པ་དེ་བབས་[89]ན། སྤྲོ་ཞིང་དྭང་བ་སྐྱེ་བ་དང་འདྲ་སྟེ། འཁོར་གཤེན་ཕྲན་སླད་ནས་བྱོན་པ་རྣམས་ནི། སེམས་རིག་པའི་ཁུ་བྱུག་ནམ་མཁའ་ལས་ཆར་བབས་པ་དང་འདྲ་བ་འདི་བཤད་དམ་ཐོས་ནས། སྤྲོ་ཞིང་དྭང་བ་སྐྱེ་བར་འགྱུར་བའོ། །དོན་དམ་པར་རྟོགས་ན། རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་ཐུགས་རྗེ་ཆེན་པོ་རླན་དང་འདྲ་བས་ཀུན་གསོ་བར་བྱེད་པ་འདི་གསལ་བར་རྟོགས་པར་བྱེད་པ་ནི། སེམས་ཀྱིས་སེམས་སྤྲོ་བ་སྐྱེ་བར་འགྱུར་བའོ། །སྟོན་པས་བོན་གྱི་ཆར་ཕབ་ན་ཞེས་པ། སྟོན་པ་ལ་ཡང་རྣམ་པ་གསུམ་སྟེ། གང་ཞེ་ན། ཡེ་ཉིད་ཀྱི་སྟོན་པ་དང་གཅིག ཐུགས་རྗེའི་སྟོན་པ་དང་གཉིས། སྤྲུལ་པའི་སྟོན་པ་དང་གསུམ་མོ། །དེ་ལ་ཡེ་ཉིད་ཀྱི་སྟོན་པ་ཅེས་བྱ་བ་ནི། རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་བདེ་བ་ཆེན་པོ་དེ། ཡེ་ནས་རྣམ་པ་ཐམས་ཅད་མཁྱེན་པའི་ཡེ་ཤེས་དང་ལྡན་པ་དེས། ཐམས་ཅད་ཀྱི་ཐུགས་རྗེ་འདྲེན་སྟོན་བྱེད་པས་ཀྱང་ཡེ་ཉིད་ཀྱི་འདྲེན་སྟོན་ནོ། །ཡིད་དང་ཉོན་མོངས་པ་ཐམས་ཅད་ལ། ཡང་དག་པའི་བདེན་པ་སྟོན་པར་བྱེད་པས་ཀྱང་སྟོན་པའོ། །ཐུགས་རྗེའི་སྟོན་པ་བྱ་བ་ནི། སྟོན་པ་གཤེན་ལྷ་འོད་དཀར་གྱིས་ཐུགས་རྗེ་ཆེན་པོ་བྱིན་གྱིས་རློབ་ཀྱིས་མ་བཤད་ཅིང་མ་བསྟན་པ་མེད་པས་ཐུགས་རྗེའི་སྟོན་པའོ། །སྤྲུལ་པའི་སྟོན་པ་བྱ་བ་ནི། །སྟོན་པ་གཤེན་ལྷ་འོད་དཀར་གྱི་ཐུགས་ཀྱི་སྤྲུལ་པ་ལས་བྱུང་བའི་ཡེ་གཤེན་གཙུག་ཕུད་དམ་གཤེན་རབ་མི་བོ་ལས་སོགས་པའོ། །དོན་དམ་པར་ནི་སེམས་ཉིད་སྟོང་པ་ལ་འདུས་པའོ། །དེ་ལ་བོན་གྱི་ཆར་ནི། ཡེ་ཉིད་ཀྱི་སྟོན་པ་ཞེས་བྱ་བ་དེས། སེམས་དང་སེམས་སུ་ཤེས་པའི་བོན་གྱི་ཆར་ཞེས་བྱ་བ་ཡོངས་སུ་ཕབ་པས། ཡིད་དང་ཉོན་མོངས་པ་དང་། ཕུང་པོ་དང་ཁམས་དང་སྐྱེ་མཆེད་དང་འཁོར་དང་ཡང་འཁོར་ཡན་ཆོད་སྤྲོ་ཞིང་དྭང་བ་སྐྱེ་བར་འགྱུར་རོ། །ཐུགས་རྗེའི་སྟོན་པ་ཞེས་བྱ་བ་དེས། བོན་དང་བོན་[90]ཉིད་དུ་ཤེས་པའི་བོན་གྱི་ཆར་ཞེས་བྱ་བ་ཕབ་པས། འཁོར་རིགས་ཀྱི་ལྷ་དང་ལྷ་མོ་རྣམས། སྤྲོ་ཞིང་དྭང་བ་སྐྱེ་བར་འགྱུར་རོ། །སྤྲུལ་པའི་སྟོན་པ་ཞེས་བྱ་བ་དེས། བོན་ཉིད་ལ་སེམས་ཉིད་ཐིམ་པར་བྱེད་པའི་བོན་གྱི་ཆར་ཞེས་བྱ་བ་ཡོངས་སུ་ཕབ་པས། འཁོར་གཤེན་ཕྲན་ཐམས་ཅད་སྤྲོ་ཞིང་དྭང་བ་སྐྱེ་བར་འགྱུར་རོ། །དེ་ཡན་ཆད་སེམས་རིག་པའི་ཁུ་བྱུག་གི་ནང་ནས། དྭང་རེ་སྤྲོ་ཉི་ཤུ་རྩ་གཅིག་བསྟན་པའོ།། །།    ཡེ་ཤེས་ཉི་ཟླའི་འོད་བྱུང་བ་ཅེས་པ། འདི་ན་མར་ལ་དཔེ་དོན་རྟགས་དང་གསུམ་གྱི་ཁུ་བྱུག་ཉི་ཤུ་རྩ་བདུན་འཆད་ཅིང་སྟོན་ཏེ། དཔེ་ནམ་མཁའ་ལ་བསྡུས་ནས། ཕྱི་སྣོད་ཀྱིས་བསྡུས་པའི་འཇིག་རྟེན་ལ། དཔེའི་རྣམ་པར་ཤེས་པ་བརྒྱད། ནམ་མཁའ་ངང་དུ་ཀུན་འུབ་ཆིབ་པར་བསྟན་པ་དང་དགུ་ཡང་སྟོན་ལ། དོན་བོན་ཉིད་ལ་བསྡུས་ནས། བོན་གྱི་སྒོ་མོ་བརྒྱད་ཁྲི་བཞི་སྟོང་ལ། དོན་གྱི་རྣམ་པར་ཤེས་པ་བརྒྱད། བོན་ཉིད་བདེ་བ་ཆེན་པོའི་ངང་དུ་ཀུན་འུབ་ཆིབ་པར་བསྟན་པ་དང་། རྟགས་སེམས་ཉིད་ལ་བསྡུས་ནས། རྟགས་ཀྱི་རྣམ་པར་ཤེས་པ་བརྒྱད། དེ་ལྟར་ཤེས་པའི་གཙོ་བོ་ཉིད་ཀྱི་ངང་ལ་འུབ་ཆིབ་པར་བསྟན་པའོ༎ ཡེ་ཤེས་ཉི་ཟླ་ཅེས་པ་འབྲུ་ལ་བཅར་ཏེ་བཤད་ན། དཔེར་ན་ནམ་མཁའི་ངང་ནི་ཡེ་ནས་ཡོད་པ་ལ། སྣང་སྲིད་གསལ་བའི་གོ་འབྱེད་པར་ཤེས་པས་ཡེ་ཤེས་སོ། །ནམ་མཁའ་ལ་ཉི་ཟླ་ཕྲུགས་ཅིག་ཤར་ནས་འོད་ཀྱིས་ཀུན་ལ་གསལ་བར་བྱུང་པ་ནི། ནམ་མཁའི་དམིག་གི་རྣམ་པར་ཤེས་པ་ཡིན་ཏེ། ཡེ་ཤེས་ཀྱི་སྤྱན་རྣམ་པར་དག་པ་དང་དབྱེར་མེད་པའོ། །དེ་ལ་ཡེ་ཤེས་ཀྱི་སྤྱན་རྣམ་པར་དག་པ་དེས་ནི། སྣང་ཞིང་སྲིད་པ་ཐམས་ཅད་དུས་ཅིག་དུ་ས་ལེ་གཟིགས་ཏེ། ཆེ་སྟེ་ཆེ་ན་ནམ་ཀའི་གཏོས་ཙམ། ཆུང་སྟེ་ཆུང་ན་ཕྲ་རབ་ཀྱི་རྡུལ་ལས་བཞི་བཅུ་རྩ་གཉིས་སུ་བགོས་པའི་ཆ་ཅིག་ཙམ་ཡང་ས་ལེ་གཟིགས་པའོ། །དེས་ནི་གཤེན་འཆི་[91]མེད་གཙུག་ཕུད་གཡུ་བྱ་ཁུ་བྱུག་ཏུ་སྐུ་སྤྲུལ་པ་དེའི། དམིག་གི་རྣམ་པར་ཤེས་པ་ནི། ནམ་མཁའ་ལ་ཉི་མ་ཤར་བ་ལྟར་ས་ལེ་གསལ་བ་ལ་བྱའོ། །ཉི་ཟླ་མི་སྣང་ཅེས་པ། དོན་དམ་པ་བོན་ཉིད་བདེ་བ་ཆེན་པོ་སལ་གྱིས་རྟོགས་ཙམ་ན། བོན་ཉིད་ཀྱི་སྤྱན་ནི་ཉི་ཟླ་ལྟར་ཀུན་ལ་གསལ་ཀྱང་། ཅིར་ཡང་མི་སྣང་ཅིར་ཡང་མི་དམིགས་སོ། །དེ་ལྟ་བུའི་དོན་དེས་སལ་གྱིས་རྟོགས་ཙམ་ན། ཡེ་ཤེས་ཆེན་པོའི་སྤྱན་ཡང་བོན་ཉིད་བདེ་བ་ཆེན་པོ་ལས་མ་བཅོས་པའི་ངང་གིས་གཟིགས་སོ། །དེ་ལྟ་བུའི་དོན་དེ་རྟོགས་ཙམ་ན། སྟོན་པའི་བཀའ་བོན་རིག་པའི་ཁུ་བྱུག་འདིས་ནི་བོན་ཅན་མཚན་མར་སྣང་བའི་གཟུགས་ཐམས་ཅད་བོན་ཉིད་དུ་གསལ་བར་སྟོན་ནོ། །དམིག་གི་རྣམ་ཤེས་ཉི་ཟླ་དང་ཅེས་པ། དོན་དམ་པར་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་མཚོན་པ་མྱ་ངན་ལས་འདས་པ་འདི་གསལ་བར་རྟོགས་ན། དམིག་གི་རྣམ་པར་ཤེས་པ་ཡང་ནམ་མཁའ་ལ་ཉི་མ་ཤར་བ་ལྟར་རྟོགས་སོ།། དེ་ལྟར་རྟོགས་ཙམ་ཉིད་ན་ནི། སྤྱན་དྲུག་པོ་ཀུན་ཀྱང་རྟགས་སེམས་ཉིད་ལ་ཚང་བར་འདུས་སོ། །དེ་ནི་གང་ཞེ་ན། བོན་ཉིད་ཀྱི་སྤྱན་དང་། ཡེ་ཤེས་ཀྱི་སྤྱན་དང་། རིག་པའི་སྤྱན་དང་། ཐུགས་རྗེའི་སྤྱན་དང་། སྤྲུལ་པའི་སྤྱན་དང་། ཤེས་རབ་ཀྱི་སྤྱན་དང་དྲུག་པོ་དེ་ལ་ནི། སེམས་ཉིད་ཡང་དག་པར་རྫོགས་པའི་འབྲས་བུ་ཐོབ་པ་ལ་གསལ་བར་ཚང་ངོ་།། དེ་ལྟར་ཚང་ཙམ་ཉིད་ན། རང་ཤེས་རིག་གི་རྒྱལ་པོ་སེམས་རིག་པའི་ཁུ་བྱུག་འདིས་ནི། སེམས་ཅན་ཐམས་ཅད་ཀྱི་མིག་གི་རྣམ་པར་ཤེས་པ་དང་གཟུགས་སུ་བཅས་པ་ནི། སེམས་ཉིད་དུ་གསལ་ཏེ་མཐོང་བ་དང་མ་མཐོང་པ་གཉིས་མེད་དོ། །བར་སྣང་མཁའ་ལ་འབྲུག་སྒྲོགས་ཅེས་པ། དཔེར་ན་ནམ་མཁའ་ལས་འབྲུག་སྒྲ་དང་རླུང་སྒྲ་ལས་སོགས་ཏེ། སྒྲ་རྣམ་པ་སྣ་ཚོགས་པ་འོང་པ་དེ་གསལ་ལ་མ་འགགས་པར་གོ་འབྱེད་པ་ནི། ནམ་མཁའི་[92]རྣམ་པར་ཤེས་པ་ཡིན་ཏེ། ཡེ་ཤེས་ཀྱི་སྙན་རྣམ་པར་དག་པ་དང་དབྱེར་མེད་པའོ། །དེ་ལ་ཡེ་ཤེས་ཀྱི་སྙན་རྣམ་པར་དག་པ་དེས། སྣང་ཞིང་སྲིད་པས་བསྡུས་པའི་སྒྲ་ཐམས་ཅད་དུས་ཅིག་ཏུ་གསལ་བར་གསན་ཏེ། ཆེ་སྟེ་ཆེ་ན་འབྱུང་བ་ཆེན་པོ་གཡོས་པའི་སྒྲ་ནས། ཆུང་སྟེ་ཆུང་ན་སེམས་ཅན་པྲ་མོ་ཧ་ཡན་ཆད་ཀྱི་སྒྲ་ཐམས་ཅད་གསལ་བར་གསན་ནོ། །དེ་ནི་ཡེ་ཤེས་ཀྱི་སྙན་ནོ། །དཔེ་ནི་སྤྲུལ་པའི་གཡུ་བྱ་ཁུ་བྱུག་དེའི་རྣ་བའི་རྣམ་པར་ཤེས་པ་ནི། ནམ་མཁའ་ལ་སྒྲ་སྒྲོགས་པ་ལྟར་ས་ལེ་གསལ་བ་ལ་བྱའོ། །མཁའ་ལ་སྒྲ་སྒྲོགས་ཇིར་མི་དམིགས་ཅེས་པ། དོན་དམ་པར་བོན་ཉིད་བདེ་བ་ཆེན་པོ་གསལ་བར་རྟོགས་ཙམ་ན། བོན་ཉིད་ཀྱི་སྙན་ནི་འབྲུག་སྒྲ་ལྟར་ཀུན་ལ་སྒྲོགས་ཀྱང་། ཇིར་ཀྱང་མི་གྲགས་ཇིར་ཀྱང་མི་དམིགས་སོ། །དེ་ལྟ་བུའི་དོན་དེ་སལ་གྱིས་རྟོགས་ཙམ་ན། ཡེ་ཤེས་ཆེན་པོའི་སྙན་ཡང་བོན་ཉིད་བདེ་བ་ཆེན་པོ་ལ་མ་བཅོས་པའི་ངང་གིས་གསན་ནོ། །དེ་ལྟ་བུའི་དོན་གསལ་བར་རྟོགས་ཙམ་ན། སྟོན་པའི་བཀའ་བོན་རིག་པའི་ཁུ་བྱུག་འདིས་ནི། བོན་ཅན་མཚན་མར་སྣང་བའི་སྒྲ་ཐམས་ཅད་བོན་ཉིད་དུ་གསལ་བར་རྟོགས་སོ། །རྣ་བའི་རྣམ་ཤེས་མཁའ་གསང་དང་ཅེས་པ། དོན་དམ་པར་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་བདེ་བ་ཆེན་པོ་འདི་རྟོགས་ན། རྣ་བའི་རྣམ་པར་ཤེས་པ་ཡང་ནམ་མཁའ་ལ་འབྲུག་སྒྲོགས་པ་ལྟར་རྟོགས་སོ། །དེ་ལྟར་རྟོགས་ཙམ་ཉིད་ན། རང་ཤེས་རིག་གི་རྒྱལ་པོ་སེམས་རིག་པའི་ཁུ་བྱུག་འདིས་ནི་སེམས་ཅན་ཐམས་ཅད་ཀྱི་རྣ་བའི་རྣམ་པར་ཤེས་པ་དང་སྒྲ་རུ་བཅས་པ་ནི། སེམས་ཉིད་དུ་གསལ་ཏེ་ཐོས་པ་དང་མ་ཐོས་པ་གཉིས་མེད་དོ། །རྒྱུན་མེད་སེར་བུ་ངད་ལྡན་པ་ཅེས་པ། དཔེར་ན་ནམ་མཁའི་དྲི་ཞིམ་རྒྱུན་མེད་ཀྱི་སེར་བུ་ལས་རྩོགས་པ་དྲིའི་རྣམ་པ་སྣ་ཚོགས་པ་འོང་པ་དེ། གསལ་ལ་མ་འཁྱིམས་པར་གོ་འབྱེད་པ་ནི། ནམ་མཁའི་སྣའི་[93]རྣམ་པར་ཤེས་པ་ཡིན་ཏེ། ཡེ་ཤེས་ཀྱི་ཤངས་རྣམ་པར་དག་པ་དང་དབྱེར་མེད་པའོ། །དེ་ལ་ཡེ་ཤེས་ཀྱི་ཤངས་རྣམ་པར་དག་པ་དེས་ནི། སྣང་ཞིང་སྲིད་པས་བསྡུས་པའི་དྲི་ཐམས་ཅད་དུས་ཅིག་དུ་གསལ་བར་་ཐིམ་སྟེ། ཆེ་སྟེ་ཆེ་ན་འབྱུང་བ་ས་ངད་ཀྱི་དྲི་ནས་ཆུང་སྟེ་ཆུང་ན་རིན་པོ་ཆེ་གསེར་གྱི་དྲི་ཡན་ཆད་གསལ་བར་དུས་ཅིག་ཏུ་ཐིམ་ཞིང་ཚོར་རོ། །དེ་ནི་ཡེ་ཤེས་ཀྱི་ཤངས་སོ། །དཔེ་ནི་སྤྲུལ་པའི་གཡུ་བྱ་ཁུ་བྱུག་དེའི་སྣའི་རྣམ་པར་ཤེས་པ་ནི། ནམ་མཁའ་ལ་དྲི་ཚོར་ཐིམ་པ་ལྟར་ས་ལེ་གསལ་བ་ལ་བྱའོ། །ཀུན་སྣོམ་ཀློང་ནི་ཅིར་མ་དམིགས་ཅེས་པ། དོན་དམ་པར་བོན་ཉིད་བདེ་བ་ཆེན་པོ་གསལ་བར་རྟོགས་ཙམ་ན། བོན་ཉིད་ཀྱི་དྲི་ནི་དྲི་ཞིམ་ཀུན་སྣོམ་གཡུང་དྲུང་གི་ཀློང་དུ་འཁྱིལ་ཀྱང་། ཅིར་ཡང་མི་འབྱུང་ཅིར་ཡང་མི་དམིགས་སོ། །དེ་ལྟ་བའི་དོན་དེ་སལ་གྱིས་རྟོགས་ཙམ་ན། ཡེ་ཤེས་ཆེན་པོའི་ཤངས་ཀྱང་བོན་ཉིད་བདེ་བ་ཆེན་པོ་ལ་མ་བཅོས་པའི་ངང་གིས་གནས་སོ། །དེ་ལྟ་བུའི་དོན་གསལ་བར་རྟོགས་ཙམ་ན། སྟོན་པའི་བཀའ་བོན་རིག་པའི་ཁུ་བྱུག་འདིས་ནི། བོན་ཅན་མཚན་མ་སྣང་བའི་དྲི་ཐམས་ཅད། བོན་ཉིད་དུ་གསལ་བར་རྟོགས་སོ། །སྣའི་རྣམ་ཤེས་ཀུན་སྣོམ་ཅེས་པ། དོན་དམ་པ་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་ཀྱི་བོན་ཉིད་བདེ་བ་ཆེན་པོ་རིན་པོ་ཆེ་འདི་རྟོགས་ན། སྣའི་རྣམ་པར་ཤེས་པ་ཡང་ནམ་མཁའ་ལ་སེར་བུ་རྒྱུ་བ་ལྟར་རྟོགས་སོ། །དེ་ལྟར་རྟོགས་ཙམ་ཉིད་ན་རང་ཤེས་རིག་གི་རྒྱལ་པོ་སེམས་རིག་པའི་ཁུ་བྱུག་འདིས་ནི། སེམས་ཅན་ཐམས་ཅད་ཀྱི་སྣའི་རྣམ་པར་ཤེས་པ་དང་དྲི་རུ་བཅས་པ་ཐམས་ཅད། སེམས་ཉིད་དུ་གསལ་ཏེ། ཚོར་བ་དང་མ་ཚོར་བ་གཉིས་མེད་དོ། །བར་སྣང་མཁའ་ལ་གློག་འགྱུ་ཅེས་པ། དཔེར་ན་མཁའ་ལ་གློག་འགྱུ་བ་དང་སྤྲིན་འཁྲུག་པ་དང་། རླུང་འཕྱོ་བ་ལས་སོགས་ཏེ། རོ་ལེན་ཅིང་བཅུད་སྡུད་པ་འོང་བ་དེ། གསལ་ལ་མ་[94]སུམས་༼ཀ སུབས་༽པར་གོ་ཕྱེ་བ་དེ་ནི། ནམ་མཁའི་ལྕེའི་རྣམ་པར་ཤེས་པ་ཡིན་ཏེ། ཡེ་ཤེས་ཀྱི་ལྗགས་རྣམ་པར་དག་དང་དབྱེར་མེད་པའོ། །དེ་ལ་ཡེ་ཤེས་ཀྱི་ལྗགས་རྣམ་པར་དག་པ་དེས་ནི། སྣང་ཞིང་སྲིད་པས་བསྡུས་པའི་རོ་ཐམས་ཅད་དུས་ཅིག་ཏུ་གསལ་བར་བཅུད་བསྡུས་ཏེ། ཆེ་སྟེ་ཆེ་ན་འབྱུང་བ་ལྔ་ལས་སྤྲུལ་པའི་རོ་མཆོག་དང་། ཆུང་སྟེ་ཆུང་ན་སྨུག་ཟིལ་འཕྲ་མོའི་རོ་ཡན་ཅད་གསལ་བར་དུས་ཅིག་ཏུ་མྱོང་ཞིང་ཐིམ་མོ། །དེ་ནི་ཡེ་ཤེས་ཀྱི་ལྗགས་སོ། །དེས་ནི་སྤྲུལ་པའི་ཁུ་བྱུག་དེའི་ལྕེའི་རྣམ་པར་ཤེས་པ་ནི། ནམ་མཁའ་ལ་རོ་མཆོག་ཐིམ་པ་ལྟར་ཐིམ་པ་ལ་བྱའོ། །མཁའ་ལ་ཀློག་༼གློག་༽འགྱུ་ཅེས་པ། དོན་དམ་པར་བོན་ཉིད་བདེ་བ་ཆེན་པོ་གསལ་བར་རྟོགས་ཙམ་ན། བོན་ཉིད་ཀྱི་ལྗགས་ནི་བར་སྣང་ལ་ཀློག་འགྱུ་བ་ལྟར་འབྱུང་ཡང་། ཅིར་ཡང་མི་སྣང་ཅིར་ཡང་མི་དམིགས་སོ། །དེ་ལྟ་བུའི་དོན་དེ་སལ་གྱིས་རྟོགས་ཙམ་ན། ཡེ་ཤེས་ཆེན་པོའི་ལྗགས་ཀྱང་། བོན་ཉིད་བདེ་བ་ཆེན་པོ་ལ་ངང་གིས་མ་བཅོས་པར་སྒྲོགས་སོ། །དེ་ལྟ་བུའི་དོན་དེ་རྟོགས་ཙམ་ན། སྟོན་པའི་བཀའ་བོན་རིག་པའི་ཁུ་བྱུག་འདིས་ནི། བོན་ཅན་མཚན་མར་སྣང་བའི་རོ་ཐམས་ཅད་བོན་ཉིད་དུ་གསལ་བར་རྟོགས་སོ། །ལྕེའི་རྣམ་ཤེས་ཀློག་འགྱུ་ཅེས། དོན་དམ་པ་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་ཀྱིས་རྟོགས་ན། ལྕེའི་རྣམ་པར་ཤེས་པ་ཡང་ནམ་མཁའ་ལ་གློག་འགྱུ་བ་ལྟར་རྟོགས་སོ། །དེ་ལྟར་རྟོགས་ཙམ་ཉིད་ན། རང་ཤེས་རིག་གི་རྒྱལ་པོ་སེམས་རིག་པའི་ཁུ་བྱུག་འདིས་ནི། སེམས་ཅན་ཐམས་ཅད་ཀྱི་ལྕེའི་རྣམ་པར་ཤེས་པ་དང་རོ་རུ་བཅས་པ་ནི། སེམས་ཉིད་དུ་གསལ་ཏེ། མྱོང་པ་དང་མ་མྱོང་པ་གཉིས་མེད་དེ། སྣང་སྲིད་འཇིག་རྟེན་དཔེ་བཞག་ཅེས་པ། དཔེར་ན་ནམ་མཁའི་དབྱིངས་སུ་མེ་ཆུ་ས་རླུང་ལས་སོགས་ཏེ། གནམ་རི་ས་བྲག་འཇིག་རྟེན་གྱི་གཏོས་སུ་འདུག་པ་དེ། གསལ་[95]ལ་མ་བསྒྲིབས་པར་གོ་འབྱེད་པ་དེ་ནི། ནམ་མཁའི་ལུས་ཀྱི་རྣམ་པར་ཤེས་པ་ཡིན་ཏེ། ཡེ་ཤེས་ཀྱི་སྐུ་རྣམ་པར་དག་པ་དང་་དབྱེར་མེད་པའོ། །དེ་ལ་ཡེ་ཤེས་ཀྱི་སྐུ་རྣམ་པར་དག་པ་དེས་ནི། སྣང་ཞིང་སྲིད་པས་བསྡུས་པའི་རེག་བྱ་ཐམས་ཅད་དུས་ཅིག་དུ་བདེ་བ་ཉམས་སུ་ཐིམ་སྟེ། ཆེ་སྟེ་ཆེ་ན་འབྱུང་བ་ལྔ་གཅིག་གིས་གཅིག་དྲོད་ཆ་སྙོམ་པའི་རེག་བྱ་ནས། ཆུང་སྟེ་ཆུང་ན་དྲི་ཟ་ཉེ་འཁོར་གྱི་རེག་བྱ་ཡན་ཅད། གསལ་བར་དུས་ཅིག་དུ་བདེ་ཉམས་སུ་ལྡན་པར་ཚོར་རོ། །དེ་ནི་ཡེ་ཤེས་ཀྱི་སྐུའོ། །དཔེ་ནི་སྤྲུལ་པའི་གཡུ་བྱ་ཁུ་བྱུག་དེའི་ལུས་ཀྱི་རྣམ་པར་ཤེས་པ་ནི། ནམ་མཁའ་ལ་་འབྱུང་པ་དང་སྣང་སྲིད་ཐིམ་པ་ལྟར་ས་ལེ་གསལ་བའོ།། འཇིག་རྟེན་དཔེ་ནི་ཅིར་མི་དམིགས་ཅེས་པ། དོན་དམ་པར་བོན་ཉིད་བདེ་བ་ཆེན་པོ་གསལ་བར་རྟོགས་ཙམ་ན། བོན་ཉིད་ཀྱི་སྐུ་ནི་སྣང་སྲིད་ཡོངས་ལ་ཁྱབ་ཀྱང་ཅིར་ཡང་མི་འབྱུང་ཅིར་ཡང་མི་དམིགས་སོ། །དེ་ལྟར་དོན་དེ་སལ་གྱིས་རྟོགས་ཙམ་ན། ཡེ་ཤེས་ཆེན་པོའི་སྐུ་ཡང་། བོན་ཉིད་བདེ་བ་ཆེན་པོ་ལ། མ་བཅོས་པའི་ངང་གིས་གནས་སོ། །དེ་ལྟ་བུའི་དོན་གསལ་བར་རྟོགས་ཙམ་ན། སྟོན་པའི་བཀའ་བོན་རིག་པའི་ཁུ་བྱུག་འདིས་ནི། བོན་ཅན་མཚན་མར་སྣང་བ་ཐམས་ཅད་ཀྱི་གཟུགས་ནི་བོན་ཉིད་ཀྱི་སྐུ་རུ་རྟོགས་སོ། །ལུས་ཀྱི་རྣམ་ཤེས་འཇིག་རྟེན་སྣང་ཅེས་པ། དོན་དམ་པར་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་ཀྱིས། བོན་ཉིད་བདེ་བ་ཆེན་པོ་འདི་རྟོགས་ན། ལུས་ཀྱི་རྣམ་པར་ཤེས་པ་ཡང་ནམ་མཁའ་ལ་སྣང་སྲིད་གསལ་བ་ལྟར་རྟོགས་སོ། །དེ་ལྟར་རྟོགས་ཙམ་ཉིད་ན་རང་ཤེས་རིག་གི་རྒྱལ་པོ་སེམས་རིག་པའི་ཁུ་བྱུག་འདིས་ནི། སེམས་ཅན་ཐམས་ཅད་ཀྱི་ལུས་ཀྱི་རྣམ་པར་ཤེས་པ་དང་། རེག་བྱ་རུ་བཅས་པ་ཐམས་ཅད་སེམས་སུ་གསལ་ཏེ། ཚོར་བ་དང་མ་ཚོར་བ་གཉིས་སུ་མེད་དོ། །ནམ་མཁའི་མཚན་ཉིད་སྤྲུལ་པའི་ཆེ་ཅེས་པ། དཔེར་ན་ནམ་མཁའི་[96]མཚན་ཉིད་ལས་སྤྲིན་དང་ཁུ་རླང་དང་། འབྲུག་དང་ཀློག་དང་འོད་དང་སྒྲ་བསམ་གྱིས་མི་ཁྱབ་པར་འབྱུང་བ་མ་འགགས་པ་དེ་ནི། ནམ་མཁའི་སྤྲུལ་པ་ཡང་ཡིན་ལ། ནམ་མཁའི་ཡིད་ཀྱི་རྣམ་པར་ཤེས་པ་ཡང་ཡིན་ཏེ། ཡེ་ཤེས་ཀྱི་ཐུགས་རྣམ་པར་དག་པ་དང་དབྱེར་མེད་པའོ། །དེ་ལ་ཡེ་ཤེས་ཀྱི་ཐུགས་རྣམ་པར་དག་པ་དེས་ནི། སྣང་ཞིང་སྲིད་པས་བསྡུས་པའི་ཡུལ་དང་ཤེས་པས་བསྡུས་པ་ཐམས་ཅད་དུས་ཅིག་ཏུ་གསལ་བར་རྟོགས་ཏེ། ཆེ་ཆུང་མེད་པར་མཚན་ཉིད་ཐམས་ཅད་དུས་ཅིག་ཏུ་གསལ་ལོ། །དེ་ནི་ཡེ་ཤེས་ཀྱི་ཐུགས་སོ། །དཔེ་ནི་སྤྲུལ་པའི་ཁུ་བྱུག་དེའི་ཡིད་ཀྱི་རྣམ་པར་ཤེས་པ་དེ་ནི། ནམ་མཁའ་ལ་ཉི་མ་ཤར་བ་ལྟར་མ་བསྒྲིབས་པ་ས་ལེ་གསལ་བ་ལ་བྱའོ། །ནམ་མཁའི་མཚན་ཉིད་ཅིར་མི་དམིགས་ཅེས་པ། དོན་དམ་པ་བོན་ཉིད་བདེ་བ་ཆེན་པོ་གསལ་བར་རྟོགས་ཙམ་ན། བོན་ཉིད་ལས་སྤྲུལ་པའི་བོན་ཅན་མཚན་མར་སྣང་བ་ནི། སྣང་སྲིད་གང་ཡང་མི་འབྱུང་ཅིར་ཡང་མི་དམིགས་སོ།། དེ་ལྟ་བུའི་དོན་དེ་སལ་གྱིས་རྟོགས་ཙམ་ན། སྟོན་པའི་བཀའ་བོན་རིག་པའི་ཁུ་བྱུག་འདིས་ནི། བོན་ཅན་མཚན་མར་སྣང་བ་ཐམས་ཅད་བོན་ཉིད་དུ་གསལ་བར་རྟོགས་སོ། །ཡིད་ཀྱི་རྣམ་ཤེས་སྤྲུལ་པ་ཆེ་ཅེས་པ། དོན་དམ་པར་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་ཀྱིས། བོན་ཉིད་བདེ་བ་ཆེན་པོ་རྟོགས་ན། ཡིད་ཀྱི་རྣམ་པར་ཤེས་པ་ཡང་ནམ་མཁའ་ལ་ཉི་མ་ཤར་བ་ལྟར་རྟོགས་སོ། །དེ་ལྟར་རྟོགས་ཙམ་ཉིད་ན། རང་ཤེས་རིག་གི་རྒྱལ་པོ་སེམས་རིག་པའི་ཁུ་བྱུག་འདིས་ནི། སེམས་ཅན་ཐམས་ཅད་ཀྱི་ཡིད་ཀྱི་རྣམ་པར་ཤེས་པ་དང་། བོན་དུ་བཅས་པ་ཐམས་ཅད་སེམས་ཉིད་དུ་གསལ་ཏེ། ཡིད་ཀྱིས་ཆོད་པ་དང་མ་ཆོད་པ་གཉིས་མེད་དོ། །མུན་དང་སྣང་ནི་གཉིས་མཐར་འབྱུང་ཅེས་པ། དཔེར་ནམ་མཁའ་ལ་་གཡོ་ཞིང་འཁྲུག་པ་འམ། སྣང་ཞིང་འགྲིབ་པ་མེད་ཀྱང་། འབྱུང་བ་བཞིའི་མཚན་ཉིད་[97]ཀྱིས་གཡོ་བ་དང་འཁྲུག་པ་དང་ནམ་སྲོས་པ་དང་། ཉི་མ་ཤར་བ་ལས་སོགས་ཏེ་འགྱུར་བའི་མཚན་ཉིད་གཉིས་མཐའ་འབྱུང་བ་ནི། སྣང་སྲིད་ཀྱི་ཉོན་མོངས་པ་ཅན་གྱི་ཡིད་དུ་གདགས་སྟེ། དེ་ཡང་ནམ་མཁའ་ལ་འགལ་ཞིང་དོག་པ་མེད་སྟེ. སྣང་སྲིད་ཀྱི་མཚན་ཉིད་ཀྱི་རང་བཞིན་གྱི་རྒྱུ་བའོ། །དཔེ་དེ་འདྲ་བར་ན་ཀུན་གཞི་བྱང་ཆུབ་ཀྱི་སེམས་ནི་ནམ་མཁའ་དང་འདྲ་སྟེ། ཕྱིན་ཅི་ལོག་ལ་རྒྱུ་བ་ཡེ་ནས་མི་མངའ་ན། ཡིད་ཀྱི་རྣམ་པར་ཤེས་པ་སྒོ་ལྔའི་ཡུལ་ལ་སོ་སོར་གཅོད་ཅིང་རྟོག་པས། དེའི་བག་ཆགས་ཀྱི་དབང་གིས་བདག་དང་གཞན་དུ་བཟུང་སྟེ། ཕྱིན་ཅི་ལོག་ཏུ་ཁ་བལྟས་ནས། ཉོན་མོངས་པ་བརྒྱད་ཁྲི་བཞི་སྟོང་རྒྱུ་བ་དེ་ནི། ཉོན་མོངས་པ་ཅན་གྱི་ཡིད་ཀྱི་རྣམ་པར་ཤེས་པ་ཅེས་བྱའོ། །དེ་ནི་དཔེར་ན་བྱ་རྒྱལ་ཁུ་བྱུག་ལྷོ་ནས་བྱང་དུ་འཕུར་བའམ། བྱང་ནས་ལྷོར་འཕུར་ནས་འོང་བ་ལ། མུན་པའི་ཚོགས་གཡོས་ཏེ། ཁ་བའམ་བུ་ཡུག་གམ་རླུང་དམར་ལྟ་བུ་བྱུང་ནས། ལམ་མི་སྙེད་པ་དང་འདྲ་སྟེ། ཉོན་མོངས་པ་ཅན་གྱི་ཡིད་གཡོས་ན་ནི། ཡིད་ཀྱི་རྣམ་པར་ཤེས་པས་སེམས་ཉིད་དུ་མཐོང་དུ་མི་སྟེར་བར་སྒྲིབ་པའོ། །དེ་ལྟར་ཕྱིན་ཅི་ལོག་ན་ནི། རྟགས་ཀྱི་ཁུ་བྱུག་ཀྱང་སྒྲོགས་པར་མི་འགྱུར་རོ། །མུན་སྣང་གཉིས་ཀྱང་ཇིར་མི་དམིགས་ཅེས་པས། དོན་དམ་པར་བོན་ཉིད་བདེ་བ་ཆེན་པོ་ནི་མུན་གྱི་མཐའ་འམ་སྣང་གི་མཐའ་གང་ལ་ཡང་དམིགས་སུ་མེད་དམིགས་པ་ཅན་མ་ཡིན་པས། ཡེ་ཤེས་ཆེན་པོའི་ཐུགས་ཉིད་ནི་མཐའ་རྣམ་པ་གཉིས་སུ་མི་འགྱུར་ཏེ། ཡེ་ནས་མ་བཅོས་པའི་ངང་ལ་གནས་སོ། །དེ་ལྟར་གནས་པས་བོན་རིག་པའི་ཁུ་བྱུག་སྟོན་པའི་བཀའ་ཡང་དག་པ་འདི་ཡང་། མཐའ་རྣམ་པ་གཉིས་སུ་མི་འབྱུང་མི་སྟོང་སྟེ། མཉམ་པ་ཉིད་གཉིས་སུ་མེད་པའི་ཐིག་ལེ་ཆེན་པོ་གཅིག་གི་ངང་དུ་གསལ་བ་ཡིན་པས། ཡིད་ཀྱི་རྣམ་པར་ཤེས་པ་ཡང་མཐའ་རྣམ་པ་གཉིས་སུ་[98]འགྱུར་ར་རེ། ཁྱབ་བདལ་ནམ་མཁའི་ངང་ཉིད་ཆེ་ཅེས་པ། དཔེར་ན་ནམ་མཁའི་ངང་ཉིད་ནི་སྣང་སྲིད་ཁྱབ་བདལ་དུ་གནས་པས། དབུས་དང་མཐའ་ཡང་མེད། ཕྱོགས་དང་རིས་ཀྱང་མེད། དབྱིབས་དང་ཁ་དོག་ཀྱང་མེད། ཐོག་མ་དང་ཐ་མ་ཡང་མེད། ཕྱོགས་དངོས་པོ་དང་མཚན་མ་ཡང་མེད་པ་དེ་ལས། དུས་དང་རྟག་ལ་མེད་པར་ངང་ཉིད་བདེ་བ་ཆེན་པོ་འགྱུར་བ་མེད་པར་གནས་པ་བཞིན། ཡེ་ཤེས་ཆེན་པོ་ཉིད་ཀྱི་ཀུན་གཞིའི་ངང་ཉིད་ནི་ནམ་མཁའི་ངང་ཚུལ་ཅན་ནོ། །དེ་ལྟ་བའི་དོན་དེ་རང་རིག་པའི་ཡེ་ཤེས་ཀྱིས་གསལ་བར་རྟོགས་ན། སྤྲུལ་པའི་གཡུ་བྱ་ཁུ་བྱུག་དེའི་ཀུན་གཞི་རྣམ་པར་ཤེས་པ་དེ་ནི། ནམ་མཁའ་དག་པའི་ངོགས་ལྟར་ས་ལེ་གསལ་བའོ། །ཁྱབ་བདལ་ངང་ཉིད་ཇིར་མི་དམིགས་ཅེས་པ། དོན་དམ་པར་བོན་ཉིད་བདེ་བ་ཆེན་པོ་གསལ་བར་རྟོགས་ཙམ་ན། བོན་ཉིད་ཀུན་གྱི་གཞིར་གྱུར་ཀྱང་། ཇིར་ཀྱང་མི་འབྱུང་ཇིར་ཀྱང་མི་དམིགས་སོ། །དེ་ལྟར་དོན་སལ་གྱིས་རྟོགས་ཙམ་ན། ཡེ་ཤེས་ཆེན་པོའི་ཀུན་གཞི་ནི་བོན་ཉིད་བདེ་བ་ཆེན་པོའི་ངང་ལ་མ་བཅོས་པར་གནས་སོ། །དེ་ལྟར་རྟོགས་ཙམ་ཉིད་ན། སྟོན་པའི་བཀའ་བོན་རིག་པའི་ཁུ་བྱུག་འདིས་ནི་བོན་ཅན་མཚན་མར་སྣང་བ་ཐམས་ཅད། བོན་ཉིད་བདེ་བ་ཆེན་པོ་ལ་འུབ་ཆིབ་པར་རྟོགས་པར་བྱེད་དོ། །ཀུན་གཞི་རྣམ་ཤེས་ནམ་མཁའི་དཔེ་ཅེས་པ། དཔེར་ན་ནམ་མཁའི་ངང་གིས་སྣང་སྲིད་ཐམས་ཅད་སྐྱེད་པའི་རྒྱུ་མེད་ཀྱང་། ངང་དེ་ལས་རང་བཞིན་གྱིས་བྱུང་བ་ལྟར། ཀུན་གཞིའི་ངང་གིས་ཀྱང་། ཕུང་པོ་ཁམས་དང་སྐྱེ་མཆེད་ཐམས་ཅད་བསྐྱེད་པའི་རྒྱུ་མེད་ཀྱང་། ངང་དེ་ལས་རང་བཞིན་གྱིས་བྱུང་པས་ནི་ཀུན་གཞིའོ། །དེ་ལྟ་བའི་དོན་དེ་རང་གིས་རང་རྟོགས་ཙམ་ཉིད་ན། སེམས་ཅན་ཐམས་ཅད་ཀྱི་ཀུན་གཞི་ཡང་ཡེ་ཤེས་ཆེན་པོ་ཁྱབ་བདལ་དུ་གསལ་ལོ། །དེ་གསལ་ལ་རྟོག་པ་མེད་ཙམ་ཉིད་ན། རང་ཤེས་རིག་གི་[99]རྒྱལ་པོ་སེམས་རིག་པའི་ཁུ་བྱུག་འདིས་ནི། སེམས་ཅན་ཐམས་ཅད་ཀྱི་ཀུན་གཞི་དང་བག་ཆགས་སུ་བཅས་པ་ཐམས་ཅད། སེམས་ཉིད་དུ་གསལ་ལོ། །དོན་དེ་ལྟར་རྟོགས་ཙམ་ན་ནི། ཤེས་པ་དང་མི་ཤེས་པའམ། རྟོགས་པ་དང་མ་རྟོགས་པ་ཐམས་ཅད་ཀྱི་མཐའ་ལས་འདས་ཏེ། གཉིས་སུ་མེད་པའི་ངང་ལ་མ་བཅོས་པར་གནས་སོ། །ནམ་མཁའི་དབྱིངས་ནས་ཁུ་བྱུག་སྒྲོགས་ཅེས་པ། དཔེའི་ཁུ་བྱུག་ནི་ནམ་མཁའི་དབྱིངས་ནས་སྒྲོགས་ཏེ། དེ་ནི་གང་ཞེ་ན། དང་པོར་སྟོན་པ་གཤེན་ལྷ་འོད་དཀར་ཐུགས་རྗེ་ཆེ་ལ་ཐབས་མཁས་པ། ཐམས་ཅད་མཁྱེན་པའི་ཡེ་ཤེས་དང་ལྡན་པ་དེས་ཐུགས་ཀྱི་དཀྱིལ་ནས་ཡི་གེ་ཨ་དཀར་པོ་ཅིག་སྤྲུལ། ཨ་དེ་ལ་ཨཱོཾ་སྔོ་སྐྱ་ཅིག་ཏུ་སྤྲུལ་དེ་ལས་གཡུ་བྱ་ཁུ་བྱུག་ཅིག་ཏུ་སྤྲུལ་ཏེ། ནམ་མཁའི་དབྱིངས་ནས་འགྲོ་བ་སེམས་ཅན་གྱི་དོན་ལ་བཏང་པ་ནི། ཡུམ་ལྷ་མོ་རིང་བཙུན་འཕྲག་པ་ལ་ཆགས་ཏེ། དེ་ལས་ཀྱང་ཡི་གེ་ཨ་ཅིག་ཏུ་སྤྲུལ་ཏེ། ཡུམ་གྱི་ལྷུམས་སུ་གཤེགས་སོ། །སླར་གཡུང་དྲུང་གི་སྙིང་པོ་ལ་གཤེགས་པའི་དུས་སུ་ཡང་། ཨ་ཅིག་ཏུ་སྤྲུལ་ནས། གཤེན་ལྷའི་ཐུགས་ཀར་ཡང་སྙིང་པོ་ཨ་སྐྱེ་བ་མེད་པ་ཅིག་ལ་ཐིམ་པས་ནི། སྙིང་པོ་ཡེ་ཤེས་ཨ་ལ་ཐིམ་ཞེས་པའོ། །བོན་ཉིད་དབྱིངས་ནས་ཁུ་བྱུག་སྒྲོགས་ཅེས་པ། བོན་རིག་པའི་ཁུ་བྱུག་འདིས་ནི། བོན་ཉིད་བདེ་བ་ཆེན་པོའི་དབྱིངས་ནས། ངང་ལ་ངང་གིས་གསལ་ཏེ་བྱུང་ལ་སླར་ཡང་ངང་ལ་ངང་གིས་ཐིམ་སྟེ། འགྲོ་བའི་རྒྱུ་ཡིན་པས་ནི། སྙིང་པོ་ཡེ་ཤེས་ངང་ལ་ཐིམ་ཞེས་བྱའོ། །སེམས་ཀྱི་དབྱིངས་ནས་ཁུ་བྱུག་སྒྲོགས་ཅེས་པ། རང་ཤེས་རིག་གི་རྒྱལ་པོ་སེམས་རིག་པའི་ཁུ་བྱུག་ནི། དང་པོ་ཡང་སེམས་ཉིད་ཀྱི་དབྱིངས་ནས་འོད་ཚོན་གང་དུ་འདུག་པ་ལ་སྤྲོས་ནས། སྣང་སྲིད་ཁྱབ་བདལ་བ་ཅིག་ཏུ་ཉིད་ལ་ཉིད་གསལ་ཏེ་གཤེགས། སླར་ལ་ཡང་འོད་ཚོན་གང་པ་ལ་སྤྲོས་ནས་ཁྱབ་བདལ་[100]པ་ཅིག་ལ་ཐིམ་སྟེ་འགྲོ་བས་ནི། སྙིང་པོ་ཡེ་ཤེས་འོད་ལ་ཐིམ་ཅེས་བྱའོ། །དངོས་མེད་གསུང་གི་སྙིང་པོ་རྟེན་ཅེས་པ། འདིས་ནི་བྱང་ཆུབ་ཀྱི་སེམས་རིག་པའི་ཁུ་བྱུག་གི་ནང་ནས། ཡན་ལག་བཞི་པ་དབང་གི་བྱེའུ་འཕར་མ་མཆུ་རིང་གིས་ལུང་སྟོན་ཏེ། དཔེར་ན་ནམ་མཁའ་ནི་སྣང་སྲིད་ཁྱབ་བདལ་དུ་གནས་པ་ལས། དངོས་པོ་ཅི་ཡང་མ་བྱུང་པ་དེ་ནི། སེམས་ལ་དངོས་པོ་མྱེད་པའི་དཔེ་ཡིན་ལ། ནམ་མཁའི་སྙིང་པོ་འགྱུར་བ་མེད་པའི་ངང་ཚུལ་ཅན་ཡིན་པ་དང་འདྲ་བར་ན། དོན་བོན་ཉིད་ལ་ཡང་དངོས་པོ་ནི་ཅིར་ཀྱང་མ་བྱུང་སྟེ། དངོས་པོ་མེད་པའི་ངང་དེ་ལས། སྙིང་པོ་བོན་རིག་པའི་ཁུ་བྱུག་འགྱུར་བ་མེད་པའི་ངང་ཚུལ་ཅན་འདི་བྱུང་ངོ་། །དེ་བཞིན་རྟགས་སེམས་ཉིད་ལ་ཡང་དངོས་པོ་ཅིར་ཡང་མི་འབྱུང་པ་ལས། སེམས་ཀྱི་སྤྲུལ་པ་རང་བཞིན་མེད་པ་གསུང་གི་སྙིང་པོ། སེམས་རིག་པའི་ཁུ་བྱུག་གསལ་བར་རྟོགས་ན། དུས་གསུམ་དུ་འགྱུར་བ་མེད་པའི་སྙིང་པོ་ཅན་ཡིན་པས་ཅི་ལ་ཡང་མི་རྟེན་ན་ཡང་འགྲོ་བ་སེམས་ཅན་གྱི་དོན་ལ་གཤེགས་པའི་དུས་སུ་བརྟེན་དུ་ཡང་ཡོད་པར་སྟོན་ཏེ། དཔེར་ན་བྱ་རྗེ་ཁུ་བྱུག་ནི་ལྷོ་ནས་བྱང་དུ་འཕུར་བའམ། བྱང་ནས་ལྷོར་འཕུར་བའི་དུས་ན། དབང་གི་བྱེའུ་ཁུག་རྟ་གསེར་སྒ་ཅན་ཞེས་བྱ་བ་དེ། བྲག་དམར་མཚལ་ཀར་གྱི་ཚང་ནས་ཕྱུང་སྟེ། རྟ་དེ་ལ་ཞོན་ནས་འགྲོ་བ་དང་འདྲ་བར་ན། རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་ཀྱང་། འགྲོ་བ་སེམས་ཅན་གྱི་དོན་ལ་རྫུ་འཕྲུལ་གྱི་སྐུར་ཕྱུང་ཙམ་ཉིད་ན། དབང་གི་བྱའུ་འཕར་མ་མཆུ་རིང་ཞེས་ཀྱང་བྱ། ཤེ་ཐུན་བེར་ཞི་ཞེས་ཀྱང་བྱ། རྩེ་ག་རྩ་འཛིན་ཞེས་ཀྱང་བྱ་སྟེ། གློ་བ་མ་བཞི་བུ་བཞི་བྲག་དམར་མཚལ་ཀར་དང་འདྲ་བའི་ཚང་ནས་ཕྱུང་ནས། རྟ་དེ་ལ་ཞོན་ནས་འགྲོ་བ་སེམས་ཅན་གྱི་དོན་རྒྱ་ལག་ཕྱད་པར་མཛད་དེ། ཅང་ཤེས་སྤྲུལ་པའི་རྟ་དེ་ནི་བསྐྱོད་ཅིང་འགྲོ་བའི་ཚེ་ན། རྒྱལ་པོ་ཆེན་པོ་བཞི་ཡིས་ནི་[101]ཞབས་ནས་འདེགས་སོ། །དུས་བཞི་ལ་རྒྱལ་མོ་ཆེན་མོ་བཞི་ཡིས་ནི་མཐའ་རྟེན། སྤྲུལ་པ་རླུང་བཞིས་ནི་བསྐྱོད་ཅིང་འདེགས་སོ། །ཆུ་བོ་ཆེན་པོ་བཞིས་ནི་བསོད་ནམས་ཀྱི་རྒྱུན་བསྲིང་ངོ་། །སྤྲུལ་པའི་མེ་བཞིས་ནི་དྲོད་སྙོམ་མོ། །གསེར་གྱི་ས་གཞི་ལ་ནི་གནས་བཅས། གསལ་བའི་མེ་ལོང་བརྒྱད་ཀྱིས་སྐུ་བརྒྱན། གསང་བའི་ཡི་གེ་འབྲུ་གསུམ་ནི་ཐུགས་ལ་བཀོད། གསལ་བའི་སྒྲོན་མ་ལྔ་ནི་གཙུག་ནས་སྐྱེས། གཟའ་དང་རྒྱུ་སྐར་ནི་རྐེད་ལས་འཆར། འཁོར་རྣམ་པ་བཞི་ཡིས་ནི་བཀའ་སྡོང་བྱེད་པས། འགྲོ་བ་སེམས་ཅན་གྱི་དོན་མ་འགགས་ཤིང་རྣམ་པར་འབྱེད་པ་ནི། རྟ་དེའི་ཡོན་ཏན་ཡིན་ཏེ། རྟ་དེས་ནི་རིག་པའི་ཁུ་བྱུག་འཁོར་བའི་ས་ལ་སྟོན་པ་ལ་གཤེགས་པའི་རྟེན་བྱེད་དོ། །སྤྲུལ་པའི་ཁུ་བྱུག་རྟ་ཞོན་ནས་ཞེས་པ། དཔེར་ན་རླུང་རྫི་བ་དུང་ཕྱུར་འཁོར་ལོ་ཅན་གྱི་རྟ་ལ། ཉི་ཟླ་དང་གཟའ་སྐར་ཐམས་ཅད་ཞོན་ནས། ཕྱོགས་བཅུའི་འཇིག་རྟེན་མཐའ་དག་པ་རུ། སྐོར་ཞིང་འགྲོ་ཡང་ཉམ་ང་མེད་པ་དང་འདྲ་སྟེ། སེམས་ཀྱི་མི་ཕོ་གཅིག་ཡིད་ཀྱི་རྟ་ལ་བཅིབས་ནས། བོན་ཉིད་མི་འགྱུར་བའི་ཀློང་ན་ཐེག་པ་ཡིད་ཀྱིས་བགྲོད་པའི་དཀྲས་ལམ་ལ། ཡིད་འགྲོ་ནི་སི་ལི་ལི། སེམས་འགྲོ་ནི་ཕྱ་ལ་ལ་སྟེ་གཤེགས་པས། འཁོར་བའི་ས་ལས་འཇིག་རྟེན་ལས་འདས་་པའི་ས་ལ་ཕྱོགས་བཅུ་གང་ནས་གཤེགས་ཀྱང་། ཉམ་ང་མེད་པའི་ས་ཆོད་སྟེ་འོང་བའོ།། རྟ་གསུམ་འཕར་མར་སྤོས་ནས་ཅེས་པ། གཤེན་འཆི་མེད་ཙུག་ཕུད་དེ་ནི་དང་པོར་བོན་ཉིད་ཀྱི་དབྱིངས་ནས། འཇིག་རྟེན་གྱི་གནས་འདི་རུ་སྟོན་པ་ལ་གཤེགས་པའི་དུས་སུ། དབང་གི་བྱེའུ་འཕར་མ་མཆུ་རིང་ལ་བཅིབས་ནས། འཁོར་བའི་ས་ལ་འཕྱོ་ཞིང་གནས་པ་དང་གཅིག དེ་ནས་སེམས་ཅན་ཐམས་ཅད་ཁོ་ན་ཏག་གཅད་པའི་ཕྱིར། མི་རྟག་པའི་ཚུལ་བསྟན་ནས་གཡུང་དྲུང་གི་སྙིང་པོ་ལ་གཤེགས་པའི་ཤུལ་ཀ་རུ་སེམས་ཀྱི་མི་པོ་ཡིད་ཀྱི་རྟ་[102]ལ་བཅིབས་ཤིང་འཕར་མར་སྤོས་ནས། མོས་པར་སྤྱོད་པའི་ས་ལ་འཕྱོ་ཞིང་གནས་པ་དང་གཉིས། དེ་ནས་བླ་ན་མེད་པ་ཡང་དག་པར་རྫོགས་པའི་འབྲས་བུ་ཐོབ་པར་བྱ་བའི་ཕྱིར། ཨ་ཀར་པོའི་རྟ་ལ་བཅིབས་ནས་གཡུང་དྲུང་གི་ས་བཅུ་ལ་འཕྱོ་ཞིང་གནས་པ་གསུམ་ལ་བྱའོ། །ཤིང་ལ་བྱ་ཆགས་མཁའ་ལ་བྱ་འཕུར་ལྟར་ཅེས་བྱ་བ། འདི་ནི་བྱང་ཆུབ་ཀྱི་སེམས་རིག་པའི་ཁུ་བྱུག་གི་ནང་ནས། བྱ་ལམ་རྗེས་མེད་ཀྱི་དོན་སྟོན་ཏེ། དཔེར་ན་གཡུ་ལོ་ལྗོན་ཤིང་ཁ་ལ། བྱ་རྗེ་ཁུ་བྱུག་ཆགས་སམ་བབས་འདུག་པ་དེ་ཤིང་རྩ་བ་ནས་ཆག་གམ་འགྱེལ་ཀྱང་། བྱ་ལ་གཡང་ཟ་བའམ་ཉམ་ང་བ་མེད་པར་ཕྱོགས་བཅུ་གར་མོས་པའི་སར་ལྡིངས་ཏེ་འགྲོ་བ་དང་འདྲ་སྟེ། ལུས་ཤིང་སྡོང་དང་འདྲ་བ་འདི་འཆི་བདག་གི་བདུད་བྱུང་ནས་མི་རྟག་པ་ལྟར་གྱུར་ཀྱང་། སེམས་ཀྱི་རང་བཞིན་ནི་ནམ་མཁའ་ལ་བྱ་འཕུར་བ་དང་འདྲ་སྟེ། ཕྱོགས་བཅུ་གར་འགྲོ་ཡང་ཉམ་ང་མེད་པར་འགྲོ་སྟེ། དེ་ནི་ལས་ཀྱི་འཕྲོ་བཟང་ངན་དང་། རིག་པའི་གཅོད་ཆེ་ཆུང་དང་། དརྒོངས་པའི་རྩལ་ཆེ་ཆུང་གིས་གནས་བདེ་སྡུག་གང་ཡིན་པའི་སར་ཆགས་པར་འགྱུར་རོ། །གང་ལྟར་ཆགས་ཀྱང་དརྒོངས་པ་ཟབ་མོའི་དབང་གིས་སེམས་ལ་གཡོ་བ་མི་མངའོ། །མ་བཅོས་བདེ་ཆེན་ཅེས་པ། སེམས་ཀྱི་རང་བཞིན་ཡེ་ནས་མ་གཡོས་པ་ནི་བོན་གྱི་དབྱིངས་ཡིན་ལ། མ་གཡོས་པའི་ངང་ལས་གསལ་བའི་ཡེ་ཤེས་ཉིད་ལ་ཉིད་འཆར་བ་ནི། བོན་ཀྱི་ཡེ་ཤེས་ཡིན་ལ། དེ་གཉིས་སུ་འཛིན་པའི་རྟོག་པ་ལས་འདས་ཏེ་མཉམ་པ་ཉིད་དུ་རྟོགས་པ་དེ་ནི། བོན་གྱི་བོན་ཉིད་ཅེས་ཀྱང་བྱའོ། །དོན་དམ་པའི་བྱང་ཆུབ་ཀྱི་སེམས་ཅེས་ཀྱང་བྱའོ། །དེ་ལྟ་བུའི་དོན་དེ་གསལ་ལ་མ་ཡེངས་པའི་ངང་ལས་མ་བཅོས་པ་ནི། མ་བཅོས་བདེ་ཆེན་བོན་ཉིད་རྟོགས་ཅེས་ཀྱང་དེ་ལ་བྱ་སྟེ། རང་ཤེས་རིག་གི་རྒྱལ་པོ་དེ་ལྟར་སལ་གྱིས་རྟོགས་ཙམ་ན་སེམས་ཀྱི་རང་བཞིན་ནི་ཡེ་ནས་ནམ་མཁའ་[103]དང་འདྲ་སྟེ། སྣང་སྲིད་ཁྱབ་བདལ་དུ་གནས་པ་ལས་ཡོངས་སུ་རྒྱ་མ་ཆད་པར་གསལ་བ་ལ་བྱའོ། །ནམ་མཁའི་བྱའི་ལམ་ཅེས་པ། དཔེར་ན་ནམ་མཁའ་ལ་བྱ་འཕུར་བའི་རྗེས་ནི་སུས་ཀྱང་མི་ཆོད་པ་དང་འདྲ་བར་ན། བོན་ཉིད་མ་གཡོས་པ་ནམ་མཁའ་དང་འདྲ་བའི་དབྱིངས་སུ། སེམས་ཉིད་ཇི་ལྟར་འཕྱོ་ཡང་རུང་སྟེ། དངོས་པོ་དང་མཚན་མ་བྱ་བར་འབྱུང་མི་སྲིད་པས། ལུས་སེམས་འབྲལ་བའི་དུས་སེམས་དེ་ལྟ་བུ་ཞིག་ཏུ་འདུག་པ་དེ་ངས་མཐོང་ངོ་ཅེས་བྱ་བའམ། དེའི་ཕྱོགས་སུ་ཁ་བལྟས་ནས་སོང་བྱ་བ་སུས་ཀྱང་མི་མཐོང་མ་རྟོགས་པ་ལ་བྱའོ། །མི་རྟོག་བརྟག་ཏུ་མེད་ཅེས་པ། འདིས་རྟོགས་པ་ཐམས་ཅད་ཐག་གཅད་པ་སྟོན་ཏེ། དང་པོ་ཉིད་དུ་སེམས་ཀྱི་དོན་ཚོལ་ཞིང་སྒོམ་ན། ཅི་ལ་ཡང་རྣམ་པར་མི་རྟོག་པའི་ཏིང་ངེ་འཛིན་ལ་འཇུག་དརྒོས་ཏེ། དཔེར་ན་ནམ་ཀ་ལ་སྤྲིན་དང་ཁུ་རླངས་དང་འོད་དང་སྒྲ་བསམ་གྱིས་མི་ཁྱབ་པ་ཅི་བྱུང་ཡང་རུང་སྟེ། ནམ་མཁའ་ལ་འགལ་ཞིང་དོགས་པ་ཅི་ཡང་མེད་པ་དང་འདྲ་བར་ན། སེམས་ཉིད་ནམ་མཁའ་དང་འདྲ་བ་ལས་རྣམ་པར་རྟོག་པ་ཅི་བྱུང་ཡང་སེམས་ལ་གཡོ་བ་མེད་པས་མི་རྟོགས་ཞེས་བྱའོ༎ བརྟག་ཏུ་མེད་པ་ནི་དཔེར་ན་སྤྲིན་ཕུང་དང་ཁུ་རླངས་ལས་སོགས་པ་ཐམས་ཅད་ནི། ནམ་མཁའི་རང་བཞིན་ལས་བྱུང་ནས། རང་ཞི་རང་རླག་ཏུ་འགྲོ་བ་དང་འདྲ་བར་ན། སེམས་ལས་མཚན་མ་ཅི་བྱུང་ཡང་རུང་སྟེ། རང་གི་རང་བཞིན་ལས་བྱུང་བས། སྒྱུ་མའི་ཚུལ་དུ་རང་ཞི་རང་རླག་ཡིན་པས་བརྟག་ཏུ་ཡང་མེད་དོ། །རྟོག་པའི་སྤྱོད་ཡུལ་ཡེ་ནས་མེན་པ་ནི། སྔོན་གྱི་གྲུབ་པ་པོ་ཕུང་པོལྷག་མ་མ་བོར་བར་གཤེགས་པ་རྣམས་ཀྱང་། རྣམ་པར་རྟོག་པའི་སྦྱོད་ཡུལ་ཐམས་ཅད་བོར་ཏེ། ཞི་ཞིང་མི་སྣང་བར་བྱས་ནས། རྣམ་པར་རྟོག་པ་མི་མངའ་བའི་སྤྱོད་ཡུལ་ཡུན་རིང་དུ་ཞུགས་པས་ནི། ཕུང་པོ་ལྷག་མ་མ་བོར་བར་གཡུང་[104]དྲུང་གི་སྙིང་པོ་ལ་གཤེགས་པའོ། །དེའི་ཕྱིར་ན་རྣམ་པར་རྟོག་པ་ཅི་ཡང་རུང་སྟེ་མི་རྟོག་པ་ཉིད་དུ་ཡང་དག་པར་ཤེས་པར་བྱའོ། །དམིགས་མེད་མཁའ་ལ་གཞའ་ཚོན་བྲིས་ཅེས་པ། དཔེར་ན་ནམ་མཁའི་རང་བཞིན་ཅི་ཡང་མ་གྲུབ། ཅིར་ཡང་མི་དམིགས་པ་དེ་ལས། ནམ་མཁའི་སྤྲུལ་པ་གཞའ་ཚོན་གྱི་རི་མོ། འོད་རྣམ་པ་ལྔ་དང་ལྡན་པར། སྣང་བ་མེད་པའི་མཁའ་དག་པ་ལ་བྲིས་པ་དེ་ཡང་། སེམས་ཅན་མ་རྟོགས་པ་ལ་ལ་ཞིག་གིས་གང་ཡང་རུང་པའི་མཐོང་ཕྱོགས་ཅིག་ནས་བདས་སམ་ལྟར་ཕྱིན་ན། དངོས་པོ་དང་མཚན་མ་ཅི་ཡང་མེད་དེ། སླར་ཇེ་རིང་ཇེ་རིང་འགྲོ་བ་དང་འདྲ་བར། བོན་གྱི་དབྱིངས་ཇི་ལྟ་བུའི་དངོས་པོར་ཡང་མ་གྲུབ་པ། དམིགས་སུ་མེད་པའི་དབྱིངས་ནས། སེམས་ཀྱི་སྤྲུལ་པ་ཅི་བྱུང་ཡང་རུང་སྟེ། སེམས་ཀྱི་དངོས་པོ་བརྟག་ཏུ་མེད་པས་ཇི་ལྟ་བུར་ཡང་བརྟག་པར་མི་བྱའོ། །དངོས་པོ་མེད་ལས་དངོས་པོར་འབྱུང་རྟོག་ཅེས་པ། རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་ནི་རྔོས་པོ་ཇི་ཡང་མེད་པ་མཚན་མ་ཇིར་ཡང་མི་འབྱུང་པ་ཡིན་ན། མ་རྟོགས་པ་འཁྲུལ་པའི་བློ་དང་ལྡན་པ་རྣམས་ནི། བརྟག་ཏུ་མེད་པ་ལ་རྟོག་པའི་དབང་གིས་བག་ཆགས་ཕྱིན་ཅི་ལོག་བསམ་གྱིས་མི་ཁྱབ་པ་འབྱུང་སྟེ། དེའི་དབང་གིས་ཁམས་གསུམ་དུ་འཁོར་ཞིང་རྒྱུ་དྲུག་ཏུ་ལྷུང་པའོ། །དེ་བས་ན་བྱང་ཆུབ་ཀྱི་སེམས་དངོས་པོ་དང་མཚན་མ་རྡུལ་ཡང་མེད་པ་ལས། རིག་པའི་ཡེ་ཤེས་ཉིད་ལ་ཉིད་གསལ་བ་དེ་ལ།  བརྟག་ཏུ་མེད་པ་ལ་གསལ་བའི་ངང་དེ་ལས། མ་བཅོས་པར་བཞག་པས་མ་བརྟགས་སྟེང་དུ་ཕེབས་ཞེས་བྱ་སྟེ། ཡང་དག་པའི་འབྲས་བུ་ཡུ་བ་ནས་ཟིན་པའོ། །རྟོག་པའི་རང་བཞིན་ཅེས་པ། རྟོག་པ་མཐའ་དག་ཀྱང་དཔྱོད་པ་ཤེས་རྟག་ལས་འབྱུང་སྟེ། དཔེར་ན་རླུང་མ་ཟད་ཀྱི་བར་དུ་ཆུ་གཉེར་མི་ཟད་པ་དང་འདྲ་སྟེ། དཔྱོད་པ་མ་ཟད་ཀྱི་བར་དུ་རྟོག་པ་ཟད་པར་[105]མི་འགྱུར་རོ། །དེ་བས་ན་སེམས་ཉིད་བདེ་བ་ཆེན་པོ་ནི། དཔྱོད་པ་ཐམས་ཅད་ལས་་འདས་པས། ཅི་ལ་ཡང་རྣམ་པར་མི་རྟོག་སྟེ། སེམས་རྣམ་པར་མི་རྟོག་པ་ཉིད་ཀྱི་ཀློང་དུ། རྟོག་པ་ཐམས་ཅད་རང་བཞིན་གྱིས་ཞི་ཞིང་མི་སྣང་བར་སྒོམ་མོ། །བག་ཆགས་མཐུ་རྟས་ཅེས་པ། སེམས་ཅན་མ་རྟོགས་པ་འཁྲུལ་པའི་བློ་དང་ལྡན་པ་རྣམས་ནི། སྔོན་ཚེ་གོང་མ་ནས་རྟོག་རྟོག་དཔྱོད་དཔྱོད་པའི་དབང་གིས། བག་ཆགས་ངན་པ་ལ་མཐུ་རྟས་ཏེ། འཁོར་བའི་གནས་སུ་མཚན་མ་སྣ་ཚོགས་ལ་ཞེན་པས། ཅི་ལྟར་བརྟགས་པ་དེ་བཞིན་དུ་སྣང་བའོ།། དེ་བས་ན་སེམས་ཉིད་རྣམ་པར་རྟོག་པ་རྡུལ་ཀྱང་མེད་པའི་ལྟ་བས་ཟིན་ན། འཁྲུལ་པའི་མཚན་མ་གང་ལ་ཡང་མ་ཆགས་ཤིང་། ཡང་དག་པའི་འབྲས་བུ་ལ་གདོན་མི་ཟ་བར་ངེས་པའོ། །སྣང་བ་འཁྲུལ་པའི་ངོ་གོང་ཅེས་པ། ཁམས་གསུམ་འཁོར་བའི་སེམས་ཅན་བློའི་སྒྲིབ་པ་སྟུག་པོ་ཅན་ཐམས་ཅད་ནི། འཁྲུལ་པའི་ངོ་གང་པ་ཡིན་ཏེ། འཇིག་རྟེན་གྱི་ཚེ་འདི་ལ་སྐྱེས་བུས་སེ་ལོང་གཏོགས་པ་ཙམ་གཅིག་ལས་མྱེད་ཀྱང་། དེའི་བར་ལ་སྤྱོད་པ་ལས། སེམས་ཡང་དག་པའི་དོན་མ་རྟོགས་ན། བསྐལ་པ་མཐའ་ཀླགས་བཏགས་ཀྱི་བར་དུ་སྐྱེ་བའི་ཁ་བརྒྱུད་པ་ཆ་མེད་པས་ནི། ཡང་དག་པའི་དོན་ལ་འགྲིབ་པ་ཆེན་པོ་སྟེ། དོན་དམ་པའི་བྱང་ཆུབ་སེམས་བཙལ་ཀྱིས་མི་སྙེད་པའོ། །བག་ཆགས་མཚན་མར་མི་འབྱུང་ཅེས་པ། བག་ཆགས་ལ་ཡང་རྣམ་པ་གཉིས་ཏེ། ཀུན་གཞི་ལ་བག་ཆགས་ངན་པ་སོག་པ་ནི་གོང་དུ་སྨོས་པའི་འཁྲུལ་པའི་བག་ཆགས་མཚན་མར་འབྱུང་བ་རྣམས་བསགས་པས། སེམས་ལ་འགྲིབ་པའོ། །ཀུན་གཞི་ལ་བག་ཆགས་བཟང་པོ་སོག་པ་ནི། བྱང་ཆུབ་སེམས་རིག་པའི་ཁུ་བྱུག་རིག་པ་ལྷའི་གསུང་འདི་ཡིན་ཏེ། འདིའི་དོན་ལ་མཚན་མ་མེད་པའི་དོན་བསྒོམས་པས་ནི། ཀུན་གཞི་ལ་བག་ཆགས་བཟང་པོ་མཐུ་རྟས་ནས་བློ་ལས་སུ་རུང་སྟེ་[106]དྲོད་ཉམས་སུ་མྱོང་ནས། དུས་གསུམ་དུ་མི་འགྱུར་བའི་གཡུང་དྲུང་ཐོབ་པའོ། །དངོས་མེད་གསུང་གི་སྙིང་པོ་ཅེས་པ། མན་ངག་འདི་ནི་གསུང་གི་སྙིང་པོ་ཡིན་ཏེ། སེམས་ལ་དངོས་པོ་དང་མཚན་མ་མེད་པའི་དོན་ཚིག་གིས་མཚོན་ནས་དོན་བསྟན་ཏེ། གཡུང་དྲུང་གི་སྙིང་པོ་ལ་རྟོགས་པར་བྱས་ནས་སེམས་ཀྱིས་སེམས་ཉིད་སྤྲོ་བར་ཐོས་པས། མི་མཉམ་པ་ཀུན་ཀྱང་མཉམ་པ་ཉིད་དུ་དོན་གསལ་ཏེ། དེ་ལ་མི་མཉམ་པ་ནི་གང་ཞེ་ན། གཤེན་རབ་དང་སེམས་ཅན་མི་མཉམ། མཐོ་རིས་དང་ངན་སོང་མི་མཉམ། དགེ་བ་དང་སྡིག་པ་མི་མཉམ། མཚན་མ་དང་མཚན་མ་མེད་པ་ལས་སྩོགས་ཏེ་མི་མཉམ་པ་ནི། དེ་ཡང་བྱང་ཆུབ་སེམས་ཀྱི་དོན་བསྒོམ་པའི་དུས་སུ། སེམས་ཀྱི་རྒོངས་པ་ལ་མཉམ་སྟེ། འདི་ལྟར་སྣང་བ་ཐམས་ཅད་མཉམ་པ་ཉིད་གཉིས་སུ་མེད་པའི་དོན་ཏུ་གསལ་བར་རྟོགས་པའོ།། འགྱུར་མྱེད་དབྱིངས་ཀྱི་ཐིག་ལེ་ཅེས་པ། དཔེར་ན་ནམ་མཁའ་ལ་གཅིག་དང་གཉིས་སུ་བགྲང་དུ་མེད་པ་དེ་ནི། ཐིག་ལེ་གཅིག་ཡིན་ལ། ཡང་ན་ནམ་མཁའི་ངང་ནི། འབྱུང་བ་གཞན་གང་གིས་ཀྱང་བསྒྱུར་དུ་མི་བཏུབ་པ་ནི་འགྱུར་བ་མེད་པ་ཡིན་ལ། དེ་ཀུན་གཞིའི་གནས་སའམ་སྣོད་ཡིན་པས་ནི་དབྱིངས་ཡིན་ལ། དོན་དེ་མ་ནོར་བར་གསལ་བ་ནི་ཐིག་ཡིན། དེ་བདལ་པ་ཆེན་པོར་གནས་པ་ནི་ལེ་ཡིན། སྣང་སྲིད་ཐམས་ཅད་དེ་ལ་ཐིམ་པས་ནི། འགྱུར་མེད་དབྱིངས་ཀྱི་ཐིག་ལེ་གཅིག་ལ་ཐིམ་ཞེས་བྱའོ། །དེ་བཞིན་དུ་བོན་ཉིད་བདེ་བ་ཆེན་པོ་ལ། གཅིག་དང་གཉིས་སུ་བགྲང་དུ་མེད་པས་ཐིག་ལེ་གཅིག་ཡིན་ལ། བོན་ཉིད་ཀྱི་ངང་ནི་བོན་ཅན་མཚན་མར་སྣང་བ་གཞན་གྱི་མཚན་མ་གང་གིས་ཀྱང་བསྒྱུར་དུ་མི་བཏུབ་པ་ནི། འགྱུར་མེད་ཞེས་བྱ་ལ། མི་འགྱུར་བ་དེ་ཀ་ན་ཉིད་ནི་བོན་ཉིད་ཀྱི་དབྱིངས་ཡིན་ལ། མི་འགྱུར་བའི་དབྱིངས་དེ་མ་ནོར་བར་གསལ་བ་དེ་ཐིག་ཡིན། དེ་ཡོངས་སུ་ཁྱབ་བདལ་པ་[107]ནི་ལེ་ཡིན་ནོ། །དེའི་ངང་ལ་བོན་གྱི་སྒོ་མོ་བརྒྱད་ཁྲི་བཞི་སྟོང་ཀུན་ཐིམ་པས་ནི། འགྱུར་མེད་དབྱིངས་ཀྱི་ཐིག་ལེ་གཅིག་ལ་ཐིམ་ཞེས་བྱའོ། །དེ་བཞིན་དུ་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་ནམ་མཁའ་ལྟར་རྟོགས་ཙམ་ན། སེམས་ལ་གཅིག་དང་གཉིས་སུ་བགྲང་དུ་མེད་པ་ནི་ཐིག་ལེ་གཅིག་ཡིན་ལ། སེམས་ཐིག་ལེ་གཅིག་ཏུ་རྟོགས་པ་དེ་ལ་ནི། ཕུང་པོ་དང་ཁམས་དང་སྐྱེ་མཆེད་གཞན་གང་གིས་ཀྱང་བསྒྱུར་དུ་མི་བཏུབ་པ་ནི། འགྱུར་མེད་ཞེས་བྱ་ལ། མི་འགྱུར་བ་དེ་ཀ་ཉིད་ནི་སེམས་ཀྱི་དབྱིངས་ཡིན་ལ། དབྱིངས་དེ་མ་ནོར་བར་གསལ་བ་ནི་སེམས་ཀྱི་ཐིག་ཡིན་ལ། དེ་ནས་མཁའ་ལྟར་ཁྱབ་བདལ་པ་ནི་སེམས་ཀྱི་ལེ་ཡིན། དེའི་ངང་ལ་ཕུང་པོ་དང་ཁམས་དང་སྐྱེ་མཆེད་དང་། ཡུལ་དང་དབང་པོ་ཐམས་ཅད་ཐིམ་པས་ནི། གཉིས་མེད་གཅིག་གི་ངང་ལ་ཐིམ་ཞེས་བྱའོ། །མ་བཅོས་པ་ཅེས་པ། དཔེར་ན་ནམ་མཁའ་ནི་ཡེ་ནས་ཡོད་པ་དེ་ལས་མ་བཅོས་པ་དེ་ཡང་། ཚིག་གི་ཐ་སྙད་གང་གིས་ཀྱང་བཅོས་སུ་ཡེ་ནས་མེད་པས་ནི། མ་བཅོས་བཅོས་སུ་མེད་ཞེས་བྱ་ལ། དེ་རང་གི་རང་བཞིན་གྱིས་ཡེ་ནས་དངོས་པོ་དང་མཚན་མ་མེད་པར་སངས་ནས། བདལ་པ་ཆེན་པོར་ཡོངས་སུ་རྒྱ་མ་ཆད་པར་རྒྱས་པ་བས་ནི། དཔེ་མ་བཅོས་བཅོས་པ་མེད་པར་རང་བཞིན་ཡེ་སངས་རྒྱས་པའོ། །དེ་བཞིན་དུ་བོན་ཉིད་བདེ་བ་ཆེན་པོ་ནི། ཡེ་ནས་ཡོད་པ་དེ་ལས་མ་བཅོས་ཏེ། དེ་སུས་ཀྱང་བཅོས་རྒྱུ་མེད་ལ། བཅོས་སུ་མི་འདོད་པས་ནི་མ་བཅོས་བཅོས་པ་མེད་ཅེས་བྱའོ། །བོན་ཉིད་བདེ་བ་ཆེན་པོ་དེ་རང་གི་རང་བཞིན་གྱིས་ཕྱིན་ཅི་ལོག་གི་ལྟ་བ་ཐམས་ཅད་སངས་ནས་ཡང་དག་པའི་དོན་ཡེ་ནས་རྒྱས་པར་གནས་པས་ནི་རང་བཞིན་ཡེ་སངས་རྒྱས་ཞེས་བྱའོ། །དེ་བཞིན་དུ་ཀུན་གཞི་བྱང་ཆུབ་ཀྱི་སེམས་ཀྱང་ཡེ་ནས་ཡོད་པ་དེ་ལས་མ་བཅོས་སྟེ། དེ་སུས་ཀྱང་བཅོས་རྒྱུ་མེད་ལ། བཅོས་སུ་མི་འདོད་[108]པས་ནི་མ་བཅོས་བཅོས་པ་མེད་ལ། སེམས་རང་གི་རང་བཞིན་གྱིས་ཀྱང་ཡེ་ནས་བག་ཆགས་དང་ཉོན་མོངས་པ་ཐམས་ཅད་སངས་ནས། གསལ་བའི་ཡེ་ཤེས་ཆེན་པོ་ཡང་དག་པར་རྒྱས་པས་ནི། རང་བཞིན་ཡེ་སངས་རྒྱས་ཅེས་བྱའོ། །གཤེན་གྱི་སྤྲུལ་པ་གཡུ་བྱ་ཁུ་བྱུག་འདི་ཅེས་པ། དང་པོ་ཉིད་ན་རིག་པའི་ཁུ་བྱུག་འདི་ཡང་གཤེན་ལྷ་འོད་དཀར་གྱི་ཐུགས་ཀྱི་སྤྲུལ་པ་ལས་བྱུང་བ་ཡིན་ཏེ། སྤྲུལ་པའི་གཡུ་བྱ་ཁུ་བྱུག་དེའི་སྐྱེ་བའི་རྒྱུད་ཀྱི་རྟགས་བཞག་པ། ཕྱི་ལ་དངོས་པོར་བྱུང་བ། དཔེའི་ཁུ་བྱུག་འཇིག་རྟེན་དུ་སྒྲོགས་པ་ཀུན་ཡིན་ཏེ། དཔེར་ན་འདབ་ཆགས་ཀྱི་རྗེ་བོ་ཁུ་བྱུག་དེ་ནི། རིག་པ་ཆེ་བས་བྱ་བྲན་མང་པོ་གཡོག་ཏུ་ཁྲིད་ནས་གྲང་དྲོ་དང་སྐྱིད་སྡུག་གི་ས་ནི། ལྷོ་བྱང་ཕར་སྤོ་ཚུར་སྤོ་བྱེད་དེ། རྒྱ་དང་ལྷོ་བལ་རིས་དགུའི་ཡུལ་ནས། བྱང་རི་མཐོ་ལ་ས་རྩང་པའི་གནས་སུ་འཕུར་ནས་འོང་བའི་ས་དང་དུས་ཚོད་ནི། གསེར་གྱི་རི་བདུན་གྱི་ཕྱི་འཁོར་འཛམ་བུ་གླིང་ཚོམ་འདྲ་བའི་ཁ་ཁྱེར་གྱི་དབུས་ས་བ་ལི་ཤོ་ཏན། རི་འོད་ཀྱི་ལྷ་རི་སྤོ་མཐོན་གྱི་རྩེ་མོ། གཤེན་རབ་ཀྱི་ཕོ་བྲང་ན། ཤེལ་གྱི་རྡོ་རིང་ཆག་བཅུ་དྲུག་པ་ཅིག་ཡོད་དེ། དེའི་ཁར་དབྱར་ཟླ་འབྲིང་པོའི་ཚེས་བཅུ་དྲུག་གི་གདུགས་དྲོས་བུ་ཆུང་ཙམ་ན་མི་ནོར་བར་འོང་སྟེ། སྐད་ལྷང་ལྷང་སྙན་པ་ཐབས་གསུམ་བསྒྲགས་ནས་འཕུར་ཏེ་འགྲོའོ། །དུས་དེ་རུ་མི་ཐམས་ཅད་སྤྲོ་ཞིང་དང་བ་སྐྱེ་སྟེ། དུས་ཅིག་ཏུ་ཚངས་ཚངས་དིར་གྱི་ཟེར་རོ། །དེ་ཡང་སྔོན་སྤྲུལ་པའི་ཁུ་བྱུག་འཇིག་རྟེན་དུ་སྟོན་པ་ལ་གཤེགས་པའི་དུས་སུ། ཤེལ་གྱི་རྡོ་རིང་དེའི་ཁར་གདུགས་དྲོས་ཁ་ལ་དར་ཅིག་དྲོད་བླན་པ་ཡིན་པས། ཆུ་ཤུལ་དུ་ཆུ་འོང་བ་དང་འདྲ་སྟེ། སྲིད་པ་སྐྱེ་རྒྱུད་ཀྱི་དུས་མི་ནོར་བའི་ཏན་ཏྲའོ། །དེ་བཞིན་དུ་གཤེན་འཆི་མེད་གཙུག་ཕུད་དེ་ཡང་། གཡུ་ལུང་ཤེལ་གྱི་བྲག་ཕུག་དུ་བསྒོམས་ཤིང་བསྒྲུབས་པས། ཕུང་པོ་ལྷག་མ་མ་བོར་བར་གཡུང་[109]དྲུང་གི་སྙིང་པོ་ལ་གཤེགས་ཏེ། དེའི་ཆུ་ཤུལ་དུ་ཡང་ཆུ་འབབ་པར་ངེས་པས་གཡུ་ལུང་ཤེལ་གྱི་བྲག་ཕུག་ལྟ་བུར་བསྒོམས་ཤིང་སྒྲུབས་ཤིག ཕུང་པོ་ལྷག་མ་མེད་པར་གཡུང་དྲུང་གི་སྙིང་པོ་ཐོབ་པར་ངེས་པའོ། །བྱང་ནས་ལྷོ་རུ་འཕུར་ཏེ་ཅེས་པ། དཔེར་ན་བྱ་རྗེ་ཁུ་བྱུག་དེ་ཡང་། བྱང་རི་མཐོ་ས་གཙང་གི་ཡུལ་དེ་ནས། ལྷོ་བལ་རིས་དགུའི་ཡུལ་དུ་འགྲོ་བའི་དུས་སུ་ནི། སྙེ་མ་འབྲུ་སྙེ་ལ་འབྲུའི་མེ་ཏོག་ཅིག་ཁྱེར་ནས། རྒྱ་དང་མོན་གྱི་ས་མཚམས། ལྷོ་རི་ལ་སང་ཞེས་བྱ་བའི་རི་ལ། མོན་གྲེ་ཧེ་དང་ཞེས་བྱ་བ། མུ་ལེ་དྲུམ་ཤིང་གི་སྡོང་པོ་འདོམ་བཅུ་དྲུག་པ་ཅིག་ཡོད་དེ། དེའི་ཁར་སྟོན་ཟླ་འབྲིང་པོའི་ཚེས་གསུམ་གྱི་ནང་པར་ནམ་ལངས་ཙ་ན། སྐད་སྙན་པ་ཐབས་གསུམ་བསྒྲགས་ནས་ནམ་མཁའ་ལ་་འཕུར་ཏེ་འགྲོའོ། །དུས་དེ་རུ་མི་ཐམས་ཅད་སྤྲོ་བ་སྐྱེས་ནས། ཐིས་ཐིས་ཟེར་རོ། །དེ་ཡང་སྔོན་སྟོན་པ་འཆི་མེད་གཙུག་ཕུད་ཀྱིས་བོན་གནམ་བབ་ཀྱི་བསྟན་པ་བཞག་པའི་ས་ཡིན་པས། ཆུ་ཤུལ་དུ་ཆུ་འབབ་སྟེ། བསྟན་པ་ཇི་ལྟར་བཙུགས་པ་མཐར་གཉན་པའི་དུས་མི་ནོར་བའི་ཏན་ཏྲ་ཡིན་ནོ །དེ་བཞིན་དུ་ད་ལྟ་ཡང་ས་གནས་དེ་ལྟ་བུ་ཀུན་ཏུ་ནི། ལྷོ་བལ་རིས་དགུའི་མི་གང་གིས་ཕྱིན་ནས་ཉལ་ལམ་ལོག་ན། བོན་གནམ་བབས་ནི་རྒྱུ་འབྲས་མི་སླུ་བར་འོང་ངེས་པའོ། །དུས་ཚོད་འཛིན་པའི་ཕྱིར་ཡང་ཅེས་པ་དཔེར་ན་བྱ་རྗེ་ཁུ་བྱུག་དེས་ནི། ནམ་ཟླ་དུས་བཞིའི་ཚོད་དང་། ཚེས་གྲངས་ཀྱི་དུས་མོད་དང་། གཟའ་སྐར་གྱི་དུས་ཚོད་མི་ནོར་བར་ཐིག་བཏབ་པ་བཞིན་འོང་བ་དང་འདྲ་སྟེ། རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་བདེ་བ་ཆེན་པོ་འདི་རྟོགས་པའི་དུས་ན། དུས་སྔ་མ་ལ་ཅི་བྱས་པ་དང་། ད་ལྟར་གྱི་དུས་འདི་ལ་ཅི་བྱེད་པ་དང་། ཕྱི་མ་ལ་ཅི་ལྟར་འགྱུར་བའི་དོན་མི་ནོར་སྟེ། ཐིག་བཏབ་པ་བཞིན་དུ་འོང་བར་འགྱུར་རོ། །དེ་ལས་ཀྱང་ཡང་དག་པ་རྟོགས་པའི་དུས་ན། [110]བྱང་ཆུབ་ཀྱི་སེམས་དུས་གསུམ་དུ་འདུས་མ་བྱས་ཏེ། དུས་དང་རྟག་ལ་མེད་པར། ཡེ་ནས་སངས་རྒྱས་པའི་དོན་མི་ནོར་བའི་ཐིག་བཏབ་པས་ནི། དུས་ལ་མི་ནོར་བར་ཐིག་འདེབས་རིག་པ་ཆེ་ཞེས་བྱའོ། །ཤི་ཁ་གཅོད་པའི་ཕྱིར་ཡང་ཁུ་བྱུག་སྟེ་ཅེས་པ། དཔེར་ན་བྱ་རྗེ་ཁུ་བྱུག་དེ། ལྷོ་ནས་བྱང་དུ་འཕུར་ཏེ། གཡུའི་སྡོང་པོའི་ཁ་ལ་ཆགས་ནས། སྐད་སྙན་པ་ཐབས་གསུམ་བསྒྲགས་ནས། ལུག་རིད་རྗུད་ནས་འཆི་བ། སྙིང་གོང་ཆུ་སེར་གྱིས་ཁེངས་པ་ཀུན་ཀྱང་། ལུག་རིད་ཀྱི་རྣ་བར་ཁུ་བྱུག་ཐོས་པ་དང་འདྲ་ཞེས་འབྱུང་སྟེ། རྣ་བ་སྤྲུགས་ཤིང་ལངས་ནས་རྩི་མཆོག་ལ་ཟས་བཙལ་བས་སྙིང་གོང་གི་ཆུ་སེར་གྲམ་ནས་མི་ཤི་བར་སོས་ཏེ་འགྲོ་བ་དེ་ནི་ཤི་ཀ་གཅོད་ཀྱིས་བྱའོ། །དཔེ་དེ་དང་འདྲ་བར་ན། རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་ཀྱིས། སེམས་ཅན་མ་རྟོགས་པ་ཕྱིན་ཅི་ལོག་ཏུ་ཁ་བལྟས་པ། སྐྱེ་འཆི་མི་རྟག་པ་ལ་སྔས་འཆས་པ་རྣམས་ལ། བྱང་ཆུབ་སེམས་ཀྱི་སྤྲུལ་པ་བོན་རིག་པའི་ཁུ་བྱུག་འདི་བཤད་ཅིང་བསྟན་པས། སེམས་ཀྱིས་སེམས་སྤྲོ་བ་སྐྱེ་བའི་དོན་ཀྱི་ཁྱད་པར་བྱུང་ནས། སྐྱེ་བའི་སྒོ་བཀག་ནས་སྐྱེ་ཤི་མེད་པའི་འབྲས་བུ་ཐོབ་པར་བྱེད་པས། ཤི་ཁ་གཅོད་ཅེས་བྱ་བས། སྐྱེ་ཤི་མེད་པའི་དོན་དེ་མ་ནོར་བར་ས་ལེ་གསལ་བ་ལས། མ་བཅོས་པ་ཉིད་ཀྱི་ངང་ལ་རིག་པ་རྒྱུན་ཆགས་སུ་བཏང་སྙོམས་ཆེན་པོར་བཞག་པས་ནི། རིག་པ་ཆེ་ཞེས་བྱའོ། །འདུ་འཛི་སྤངས་པའི་ཕྱིར་ཡང་ཁུ་བྱུག་སྟེ། ཅེས་པ། དཔེར་ན་བྱ་རྗེ་ཁུ་བྱུག་དེ་ནི། ལྷོ་ནས་བྱང་དུ་འཕུར་ཏེ་སོང་བའི་དུས་སུ། བསྟན་པ་དཔེའི་རྒྱུད་མི་འཆད་པའི་ཕྱིར། ཐབས་དང་ཤེས་རབ་ལས་སྤྲུལ་པའི་སྒོ་ང་ཅིག་བྱུང་བ་ཡང་བུ་ལ་གདུང་བའི་འདུ་འཛི་སྤངས་ནས། བྱེའུ་ཁ་མང་གི་ཚང་དུ་བཅོལ་ཏེ་བཞག་ནས། རང་རྩང་སར་བྱུང་ནས། སྐད་ལྷང་ལྷང་སྙན་པར་སྒྲོགས་པ་དེ་ནི་ཆགས་པ་མེད་པའི་དཔེ་མ་[111]ནོར་བའི་ཐིག་བཏབ་པ་ཡིན་ཏེ། རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་ཀྱིས་ཡང་དག་པའི་དོན་རྟོགས་པའི་དུས་ན་བུ་དང་གཉེན་ནི་སྒྱུ་མའི་རང་བཞིན་དུ་ཤེས་པས། འདུ་འཛི་ཐམས་ཅད་ཡོངས་སུ་སྤངས་ནས། ཡང་དག་པའི་དོན་ལ་ཐིག་བཏབ་ནས། ཆགས་པ་མེད་པའི་ཀློང་དུ་གྱུར་པའི་རིག་པ་ཆེན་པོ་བྱུང་བས་ནི། ཆགས་པ་མེད་པའི་ཐིག་འདེབས་རིག་པ་ཆེ་ཞེས་བྱའོ། །རྗེ་ས་ཟིན་པའི་ཕྱིར་ཡང་ཁུ་བྱུག་ཅེས་པ། དཔེར་ན་བྱ་རྗེ་ཁུ་བྱུག་ནི་བྱ་བྲན་ཐམས་ཅད་ཀྱི་རྗེ་རུ་གྱུར་པས། ཁྲ་གཤེད་གང་གིས་ཀྱང་རྒོལ་ཞིང་འདེབས་པར་མི་འགྱུར་ལ། བྱ་ཐམས་ཅད་དང་འབྱོར་པས། གང་དང་ཡང་མཉམ་པར་མི་འགྱུར་ཅིང་། བྱ་བྲན་ཐམས་ཅད་སྐྱོབ་པའི་རིག་པ་ཡོད་པ་དང་འདྲ་བར་ན། རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་ནི། ཕུང་པོ་ཁམས་དང་སྐྱེ་མཆེད་ཐམས་ཅད་ཀྱི་རྗེ་རུ་གྱུར་པས། ཉོན་མོངས་གང་གིས་ཀྱང་ཚུགས་པར་མི་འགྱུར་ལ། ཕུང་པོ་དང་ཁམས་དང་སྐྱེ་མཆེད་ཐམས་ཅད་བྱང་ཆུབ་སེམས་ཀྱིས་སྐྱོབ་ཅིང་། དེ་དག་ཀུན་དང་འབྱོར་པའི་རིག་པ་ཆེན་པོ་དང་ལྡན་པས། རིག་པ་ཆེ་ཞེས་བྱའོ། །གཟི་བྱིན་ཆེ་བའི་ཕྱིར་ཡང་ཁུ་བྱུག་ཅེས་པ། དཔེར་ན་བྱ་རྗེ་ཁུ་བྱུག་དེ་ཡང་བྱ་བྲན་ཐམས་ཅད་ཀྱི་རྗེ་རུ་བསྐོས་པས། ལུས་ཆུང་ལ་གཟི་བྱིན་ཆེ་སྟེ་བྱ་བསྐྱང་དུ་མི་བཏུབ་པ་རྣམས་ཀྱི་བུ་ནི་ཁུ་བྱུག་གི་སྐད་ཐོས་པ་ཙམ་གྱི་ཟིལ་གྱིས་གནོན་ཏེ་འཕུར་མི་ནུས་པར་བྱེད་དོ། །དེ་ཡང་གཟི་བྱིན་ཆེ་བའི་སྐད་སྒྲོགས་པའི་རིག་པ་ཡོད་པ་དང་འདྲ་བས་ན། རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་ཀྱིས་ཀྱང་ཡང་དག་པའི་དོན་རྟོགས་པའི་དུས་ན། སེམས་ཀྱི་རང་བཞིན་འོད་ཏིལ་གྱི་འབྲས་བུ་རྩམ་ཅིག་ཏུ་ཆུང་ཡང་། ཐུགས་རྗེ་ཆེན་པོའི་གཟི་བྱིན་དང་ལྡན་པས། ཉོན་མོངས་པ་ཐམས་ཅད་ཟིལ་གྱིས་མནན་ནས། སེམས་ཀྱི་རིག་པ་ཉིད་ཀྱིས་[112]ཡང་དག་པའི་དོན་ལ་མི་ནོར་བའི་ཐིག་བཏབ་ནས། བཏང་སྙོམས་ཆེན་པོའི་ངང་དུ་གནས་པས་རིག་པ་ཆེ་ཞེས་བྱའོ། །སྲོག་ལ་འཛེམ་པའི་ཕྱིར་ཡང་ཁུ་བྱུག་སྟེ། ཅེས་པས། དཔེར་ན་བྱ་རྗེ་ཁུ་བྱུག་དེ་ཡང་། སྲོག་མི་གཅོད་པའི་རིག་པ་ཅན་ཡིན་ཏེ། སེམས་ཅན་དག་གང་རྦུག་ཀྱིས་བཟུང་བ་གསོན་པོ་ཅིག་དང་འཕྲད་ན། དེ་མི་གསོད་པའི་རིག་པ་ཆེ་བར་འདུག་པ་དང་འདྲ་བར་ན། རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་ཡང་དག་པར་རྟོགས་པའི་དུས་ན། སེམས་ཅན་ཐམས་ཅད་ལ་བུ་གཅིག་པ་ལ་མས་བྱམས་པ་ལྟར། ཐུགས་རྗེ་མཉམ་སྙོམས་སུ་བཞུགས་པས། གསོད་པ་མེད་ཅིང་གསོ་བའི་རིག་པ་དང་ལྡན་པས་བྱམས་པ་ཆེན་པོ་མི་ནོར་བའི་ཐིག་བཏབ་ནས། རིག་པ་བཏང་སྙོམས་ཆེན་པོར་གནས་པས་རིག་པ་ཆེ་ཞེས་བྱའོ། །སྐྱོ་བ་མེད་པའི་ཕྱིར་ཡང་ཁུ་བྱུག་ཅེས་པ། དཔེར་ན་བྱ་རྗེ་ཁུ་བྱུག་དེ་ནི་ཁྱུ་དང་ཚན་གྱིས་མི་ལྡིང་ཞིང་། ནགས་ཚལ་གྱི་གནས་ན་ཅིག་པུ་འདུག་ཀྱང་སྐྱོ་ཞིང་ངལ་བ་མེད་དེ། ངང་རིང་པའི་དོན་གྱིས་དགའ་བདེ་ལ་ལོངས་སྤྱོད་པའི་རིག་པ་ཆེ་བ་དང་འདྲ་སྟེ། བྱང་ཆུབ་ཀྱི་སེམས་བདེ་བ་ཆེན་པོ་ཐིག་ལེ་ཉག་གཅིག་ཏུ་རྟོགས་པའི་དུས་ན། ཉོན་མོངས་པ་གཞན་དང་མི་འགྲོགས་ཅིང་རང་རིག་པའི་ཡེ་ཤེས་རང་ལ་རང་གསལ་བར་གནས་པ་སྐྱོ་བའི་དུས་མེད་དེ་གཡུང་དྲུང་གི་ལྷུན་ལ་དགའ་བདེར་གནས་པའོ། །བསམ་པ་དག་པའི་ཕྱིར་ཡང་ཁུ་བྱུག་སྟེ་ཅེས་པ། དཔེར་ན་བྱ་རྗེ་ཁུ་བྱུག་དེ་ནི། བྱའི་ནང་ནས་བསམ་པ་དག་སྟེ། བག་ཆགས་ངན་པ་ཐམས་ཅད་མི་རྒྱུ་བ་དང་འདྲ་བར་ན་རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་རྟོགས་པའི་དུས་ན། ཕྱིན་ཅི་ལོག་གི་བག་ཆགས་ཐམས་ཅད་མི་རྒྱུ་སྟེ། བག་ཆགས་ཐམས་ཅད་བོན་ཉིད་དུ་ཤེས་པས། སྒྲིབ་ཅིང་གཡོག་ཏུ་མེད་པས་ཡེ་ནས་རྣམ་པར་དག་པའོ། །དེ་ལྟ་བུ་ལ་མི་ནོར་བའི་ཐིག་བཏབ་པས་ནི། བག་[113]ཆགས་མི་རྒྱུ་ཐིག་འདེབས་རིག་པ་ཆེ་ཞེས་བྱའོ། །རྒྱུ་འབྲས་མི་བསླུ་ཅེས་པ། སྟོན་པ་གཤེན་ལྷ་འོད་དཀར་གྱི་ཐུགས་རྗེ་ཆེན་པོའི་བྱིན་གྱིས་རླབས་ཀྱིས་བཤད་པའི་བྱང་ཆུབ་ཀྱི་སེམས་རིག་པའི་ཁུ་བྱུག་འདི་ནི། རྒྱུ་སེམས་ཅན་ལས་འབྲས་བུ་བླ་ན་མེད་པ་ཡང་དག་པར་རྫོགས་པའི་འབྲས་བུ་ཐོབ་པར་བྱེད་པ་ཡིན་པར་ངེས་ཏེ། ཡིད་ཀྱི་སླུ་བ་གང་གི་ཡང་དབང་དུ་མི་འགྱུར་ཞིང་། ཡང་དག་པར་རིག་པའི་སེམས་དེ་ནི་མི་གཡོ་བ་གཡུང་དྲུང་གི་དབྱིངས་ན། མི་འགྱུར་བའི་གནས་བཅས་ནས་ཡང་དག་པའི་དོན་ལ་མ་སྒྲིབ་པར་གསལ་བའི་ངང་ལས་མ་བཅོས་པ་གནས་པའོ། །ཡང་ན་གསལ་བ་ཡེ་ཤེས་ཀྱི་ཐིག་བཏབ་པ་དེ་ཡོངས་སུ་ཁྱབ་བདལ་དུ་བཞུགས་པས་སོ། །མཁའ་ལ་སྤྲུལ་ཏེ་གཤེགས་ཅེས་པ་འདིས་བྱང་ཆུབ་སེམས་རིག་པའི་ཁུ་བྱུག་གི་ནང་ནས། ཡན་ལག་བདུན་པ་སྐྱེ་འགག་མྱེད་པའི་ཁུ་བྱུག་དགུས་སྟོན་ཏེ། དང་པོ་ཉིད་ན་འོད་གསལ་བ་རིན་པོ་ཆེའི་མཁའ་ལས་རྒྱུ་བྱུང་ནས། གཤེན་ལྷ་འོད་དཀར་གྱི་སྤྲུལ་པ་བྱ་རྒྱལ་ཁུ་བྱུག་ཏུ་སྤྲུལ་ནས་ནམ་མཁའ་ལས་མས་གཤེགས་ཏེ། དེ་ལ་སེམས་ཅན་བྱ་རུ་སྤྲུལ་ཏེ་གཤེགས་པ་ནི། བྱ་ནམ་མཁའ་ལ་འཕུར་བའི་རྗེས་སུས་ཀྱང་མི་ཆོད་པ་དང་འདྲ་སྟེ། སེམས་ཀྱི་མཚན་ཉིད་བརྟག་དཀའ་བ་ཡིན་ནོ༎ མདོག་གཡུའ་ག་ལྗང་འདྲ་བར་འདུག་པ་ནི། སེམས་ལ་ནམ་མཁའ་གཡུ་འོད་གྱི་གཟི་བྱིན་ཆགས་པ་ཡིན་ནོ། །སྐད་ལྷང་ལྷང་སྙན་པར་སྒྲོགས་པ་ནི། རང་བཞིན་མེད་པའི་གསུང་ལས་སྤྲུལ་པའི་རྟགས་ཡིན་ཏེ། དེ་ལྟར་རྟགས་རྣམ་པ་གསུམ་དང་ལྡན་པའི་ཁུ་བྱུག་དེ་ནི་སྤྲུལ་པ་བྱ་རུ་བྱུང་ཡང་། དགོངས་པ་ནམ་མཁའ་དང་མཉམ་སྟེ། དཔེར་ན་ནམ་མཁའི་ངང་ཉིད་ནི། དང་པོ་ཡང་སྲིད་པས་མ་སྲིད་པ། ཡེ་སྲིད་ཆེན་པོ་ཡིན་པས། རྒྱུ་གང་ལས་ཀྱང་མ་སྐྱེས་པ་སྐྱེ་བ་མེད་པས་ནི་མི་སྐྱེ་ལ། ཐ་མ་ཡང་བསྐལ་པས་མི་འཇིག་པས། རྐྱེན་[114]གང་གིས་ཀྱང་མི་འཇིག་པ་འཇིག་པ་མེད་པས་ནི་མི་འགག་སྟེ། དེ་བཞིན་དུ་བྱང་ཆུབ་སེམས་ཀྱང་ནམ་མཁའ་དང་དབྱེར་མེད་པའི་རང་བཞིན་ཅན་ཡིན་པས་ནི། མི་སྐྱེ་མི་འགག་ནམ་མཁའི་རང་བཞིན་ཅན་བྱའོ། །དེ་ལྟ་བུའི་དོན་དེ་གསལ་བར་རྟོགས་པ་ལས་གསལ་ལོ་བའི་རྟོག་པ་ལས་ཀྱང་འདས་སྟེ་གསལ་ལ་རྟོག་པ་མེད་པར་མཁྱེན་པ་ནི། དམིགས་པའི་ཡུལ་ཐམས་ཅད་ལས་འདས་ཏེ། མཚོན་ཏུ་རྡུལ་ཀྱང་མེད་པའི་ཕྱིར། མཚོན་པ་མྱ་ངན་ལས་འདས་ཞེས་བྱའོ། །སྤྲུལ་པའི་ཁུ་བྱུག་རྣམ་ཤེས་ཐུགས་ཉིད་ནི་ཞེས་པ། འདིས་རྣམ་པར་ཤེས་པའི་ཕུང་པོ་འདི་བསྒོམས་ན་འབྲས་བུ་ཅི་ཐོབ་པ་སྟོན་ཏེ། དེ་ལ་ཡང་བསྒོམ་པའི་རྒྱུ་དང་གཅིག བསྒོམ་པའི་ཐབས་དང་གཉིས། མཐོང་པའི་ཚད་དང་གསུམ། བསྒོམས་པའི་འབྲས་བུ་དང་བཞིས་སྟོན་ཏེ། དེ་ལ་བསྒོམ་པའི་རྒྱུ་ནི། རྣམ་པར་ཤེས་པ་བརྒྱད་དང་ཡུལ་བརྒྱད་ལས་སོགས་པ་འདི་དག་བྱང་ཆུབ་སེམས་སུ་བསྡུ་བ་དེ་ནི་བསྒོམ་པའི་རྒྱུའོ། །བསྒོམ་པའི་ཐབས་ནི། རྣམ་པར་ཤེས་པ་བརྒྱད་དང་ཡུལ་བརྒྱད་སེམས་སུ་བསྡུས་པའི་བྱིན་གྱི་རླབས་ཀྱིས་རྣམ་པར་ཤེས་པའི་ཕུང་པོ་ནི། སྐུ་གསུང་ཐུགས་ཡོན་ཏན་ཕྲིན་ལས་ལྔའི་ནང་ནས་ཀྱང་། ཐུགས་ཉིད་མ་བཅོས་པའི་ཡེ་ཤེས་སུ་གནས་འགྱུར་ཏེ། མ་བཅོས་པའི་ཡེ་ཤེས་རང་སྣང་དེ་ལས་བསྒོམ་པའི་ཐབས་བྱུང་སྟེ། རྣམ་པར་ཤེས་པའི་ཚོགས་བརྒྱད་ཕྱི་གཟུང་བའི་ཡུལ་ལ་ཇི་ལྟར་གཅོད་ཀྱང་། ཡེ་ཤེས་ཆེན་པོ་རང་སྣང་ཞེས་བྱ་བ་བསྒོམ་པའི་ཐབས་དེས། ཇི་ལྟར་གསལ་ཞིང་སྣང་བ་ཐམས་ཅད་སེམས་ཉིད་དུ་སྣང་ཞིང་གསལ་བ་ལས། གཞན་དུ་མི་སྣང་མི་གསལ་བ་དེ་ནི་བསྒོམ་པའི་ཐབས་སོ། །མཐོང་ཚད་ནི། དམིགས་མེད་བོན་གྱི་སྐུ་ལ་གསལ་བའི་ཡེ་ཤེས་ལྟ་ཞེས་བྱ་སྟེ། རྣམ་པར་ཤེས་པའི་ཕུང་པོ་རྟོགས་པའི་དུས་ན། སྐུ་ལྔ་ལས་ཀྱང་བོན་གྱི་སྐུ་ཉིད་མངོན་ཏུ་གྱུར་པ་དེ་ལ། [115]ཡེ་ཤེས་ལྔ་ལས་ཀྱང་སྟོང་པ་ཉིད་ཀྱི་ཡེ་ཤེས་ཀྱིས་གསལ་བར་རྟོགས་སྟེ། བྱང་ཆུབ་ཀྱི་སེམས་སྟོང་ཞིང་བདག་མེད་པ་སྤྲོས་པའི་མཚན་མ་དང་བྲལ་བ། སྐད་ཅིག་ཀྱང་མངོན་ཏུ་མ་བྱུང་པར་མཐོང་ངོ་། །བསྒོམས་པའི་འབྲས་བུ་ནི། དེ་བཞིན་ཉིད་ཀྱི་ཏིང་ངེ་འཛིན་དང་ལྡན་པ། དམིགས་པ་མེད་པ་བོན་གྱི་སྐུ། མཚོན་པ་མྱ་ངན་ལས་འདས་པ་ཐིག་ལེ་ཆེན་པོ་གཅིག་ཏུ་སྨིན་ནོ། །སྤྲུལ་པའི་ཁུ་བྱུག་གཟུགས་ནི་སྐུར་འགྱུར་ཏེ་ཅེས་པ། འདིས་གཟུགས་ཀྱི་ཕུང་པོ་བསྒོམ་པ་སྟོན་ཏེ། དེ་ལ་བསྒོམ་པའི་རྒྱུ་དང་། བསྒོམ་པའི་ཐབས་དང་། མཐོང་བའི་ཚད་དང་། བསྒོམས་པའི་འབྲས་བུ་དང་བཞིས་སྟོན་ཏེ། དེ་ལ་ཡང་བསྒོམ་པའི་རྒྱུ་ནི། རྒྱུའི་གཟུགས་དང་། འབྲས་བུའི་གཟུགས་དང་། རྣམ་པར་རིག་བྱེད་མ་ཡིན་པ་དང་། དབྱིབས་དང་ཁ་དོག་དང་། སྐྱེ་གནས་སུ་སྐྱེས་པ་འདི་དག་ནི། བྱང་ཆུབ་སེམས་སུ་བསྡུ་བ་དེ་ནི་བསྒོམ་པའི་རྒྱུའོ། །བསྒོམ་པའི་ཐབས་ནི། གོང་དུ་སྨོས་པའི་གཟུགས་དང་། སྐྱེ་གནས་དེ་དག་ནི། བྱང་ཆུབ་སེམས་སུ་བསྡུས་པའི་བྱིན་གྱིས་རླབས་ཀྱིས། གཟུགས་ཀྱི་ཕུང་པོ་ནི་གཟུགས་ལས་སྐུར་འགྱུར་ཏེ། འགྱུར་བ་མེད་པ་གཡུང་དྲུང་རང་སྣང་གི་ཡེ་ཤེས་དེ་ལས། བསྒོམ་པའི་ཐབས་འབྱུང་སྟེ། གཟུགས་ཀྱི་ཕུང་པོ་དང་། དུས་དང་། སྐྱེ་གནས་ལ་ཇི་ལྟར་ཆགས་ཀྱང་གཡུང་དྲུང་རང་སྣང་ཞེས་བྱ་བ། བསྒོམ་པའི་ཐབས་དེས་ཇི་ལྟར་དུས་དང་སྐྱེ་གནས་ཐམས་ཅད་ཀྱང་སེམས་སུ་སྣང་ཞིང་གསལ་བ་ལས། གཞན་དུ་མི་སྣང་མི་གསལ་བ་ནི་བསྒོམ་པའི་ཐབས་སོ། །མཐོང་བའི་ཚད་ནི། ལོངས་སྤྱོད་རྫོགས་པའི་སྐུ་ལ་གསལ་བའི་ཡེ་ཤེས་ལྟ་ཞེས་བྱ་སྟེ། གཟུགས་ཀྱི་ཕུང་པོ་རྟོགས་པའི་དུས་ན། ལོངས་སྤྱོད་རྫོགས་པའི་སྐུ་མངོན་ཏུ་གྱུར་པ་དེ་ལ། གསལ་བའི་མེ་ལོང་ལྟ་བུའི་ཡེ་ཤེས་ཀྱིས་ལྟ་སྟེ། བྱང་ཆུབ་ཀྱི་སེམས་གསལ་ལ་རང་བཞིན་མེད་པ། [116]རྟོག་པའི་མཐའ་ལས་འདས་པའི་ཐིག་ལེ་ཉག་གཅིག་ཏུ་མཐོང་ངོ་། །བསྒོམས་པའི་འབྲས་བུ་ནི་ཀུན་ཏུ་སྣང་བའི་ཏིང་ངེ་འཛིན་དང་ལྡན་པས། ལོངས་སྤྱོད་རྫོགས་པའི་སྐུ་གསལ་ལ་གདོས་པ་མེད་པར་ཐིག་ལེ་ཆེན་པོ་ཉག་གཅིག་ཏུ་སྨིན་ནོ། །སྤྲུལ་པའི་ཁུ་བྱུག་འདུ་བྱེད་གསུང་དུ་འགྱུར་ཅེས་པ། འདིས་འདུ་བྱེད་ཀྱི་ཕུང་པོ་བསྒོམ་པ་སྟོན་ཏེ། དེ་ལ་ཡང་བསྒོམ་པ་རྒྱུ་ལས་རྩོགས་པ་བཞིས་སྟོན་ཏེ། དེ་ལ་བསྒོམ་པའི་རྒྱུ་ནི། འདུ་བྱེད་ལྔ་བཅུ་རྩ་གཅིག་དང་། བྱེད་པ་པོ་དང་བྱེད་དུ་འཇུག་པ་པོ་ལས་སོགས་པ་འདི་དག བྱང་ཆུབ་སེམས་སུ་བསྡུ་བ་དེ་ནི་བསྒོམ་པའི་རྒྱུའོ། །བསྒོམ་པའི་ཐབས་ནི། གོང་དུ་སྨོས་པའི་འདུ་བྱེད་དང་བྱེད་པ་པོ་དང་། བྱེད་དུ་འཇུག་པ་དེ་དག་ནི། བྱང་ཆུབ་སེམས་སུ་བསྡུས་པའི་བྱིན་གྱིས་རླབས་ཀྱིས། འདུ་བྱེད་ཀྱི་ཕུང་པོ་ནི། འདུ་བྱེད་ལས་རང་བཞིན་མེད་པའི་གསུང་དུ་གྱུར་ཏེ། དངོས་པོ་མེད་པའི་ཡེ་ཤེས་རང་སྣང་དུ་གནས་པ་དེ་ལས། བསྒོམ་པའི་ཐབས་བྱུང་སྟེ། འདུ་བྱེད་ཀྱི་ཕུང་པོ་ལས་དང་བྱ་བྱེད་ལ་ཇི་ལྟར་གཡེངས་ཀྱང་དངོས་མེད་རང་སྣང་ཞེས་བྱ་བ་བསྒོམ་པའི་ཐབས་དེས། ཇི་ལྟར་ལས་དང་བྱ་བྱེད་ཐམས་ཅད་ཀྱང་སེམས་སུ་སྣང་ཞིང་གསལ་བ་ལས། གཞན་དུ་སྣང་བ་མེད་པས་ནི་བསྒོམ་པའི་ཐབས་སོ། །མཐོང་བའི་ཚད་ནི་ཅིར་ཡང་སྤྲུལ་ཏེ། ཡེ་ཤེས་སོ་སོར་རྟོགས་ཅེས་བྱ་སྟེ། འདུ་བྱེད་ཀྱི་ཕུང་པོ་རྟོགས་པའི་དུས་ན། སྤྲུལ་པའི་སྐུ་མངོན་དུ་གྱུར་པ་དེ་ལ། སོ་སོར་རྟོགས་པའི་ཡེ་ཤེས་ཀྱིས་བལྟས་ཏེ། བྱང་ཆུབ་ཀྱི་སེམས་རྣམ་པ་ཐམས་ཅད་མཁྱེན་པའི་ཡེ་ཤེས་དང་ལྡན་པ། ཅི་ལ་ཡང་བརྩལ་བ་མེད་པར་ལྷུན་གྱིས་གྲུབ་པ། ཐིག་ལེ་ཆེན་པོ་ཉག་གཅིག་ཏུ་མཐོང་ངོ་། །བསྒོམས་པའི་འབྲས་བུ་ནི། རྒྱུའི་ཏིང་ངེ་འཛིན་དང་ལྡན་པ། སྤྲུལ་པའི་སྐུ་ཡོད་མེད་གཉིས་ཀྱི་མཐའ་ལས་འདས་པ། གསལ་ལ་མ་ཆག་ས་པའི་ཐིག་ལེ་ཉག་གཅིག་ཏུ་སྨིན་ནོ༎ [117] སྤྲུལ་པའི་ཁུ་བྱུག་འདུ་ཤེས་འཕྲིན་ལས་སྟོབས་ཅེས་པ། འདིས་འདུ་ཤེས་ཀྱི་ཕུང་པོ་བསྒོམ་པ་སྟོན་སྟེ། དེ་ལ་ཡང་བསྒོམ་པའི་རྒྱུ་ལས་སོགས་བཞིས་སྟོན་ཏེ། དེ་ལ་བསྒོམ་པའི་རྒྱུ་ནི། འདུ་ཤེས་རྒྱ་ཆེ་ཆུང་ཚད་དཔག་ཏུ་མེད་པ་དང་། ཁམས་དང་མཚན་ཉིད་དང་བཅས་པ་དེ་དག་ནི། བྱང་ཆུབ་ཀྱི་སེམས་སུ་བསྡུས་པ་དེ་ནི་བསྒོམ་པའི་རྒྱུའོ། །བསྒོམ་པའི་ཐབས་ནི། གོང་དུ་སྨོས་པའི་ཤེས་པ་པོ་ལས་སོགས་པ་དེ་དག་ནི། བྱང་ཆུབ་སེམས་སུ་བསྡུས་པའི་བྱིན་གྱིས་རླབས་ཀྱིས། འདུ་ཤེས་ཀྱི་ཕུང་པོ་ནི། འདུ་ཤེས་ཀྱི་ཕུང་པོ་ལས་ཀྱང་ལྷུན་གྱིས་གྲུབ་པའི་འཕྲིན་ལས་སུ་གནས་འགྱུར་ཏེ། བརྩལ་བ་མེད་པའི་ཡེ་ཤེས་རང་སྣང་དུ་གནས་པ་དེ་ལས། བསྒོམ་པའི་ཐབས་འབྱུང་སྟེ། འདུ་ཤེས་ཀྱི་ཕུང་པོ་ཁམས་དང་མཚན་ཉིད་ལ་ཇི་ལྟར་གཡོས་ཀྱང་། བརྩལ་མེད་རང་སྣང་ཞེས་བྱ་བ་བསྒོམ་པའི་ཐབས་དེས། ཇི་ལྟར་ཁམས་དང་མཚན་ཉིད་ཐམས་ཅད་ཀྱང་། སེམས་སུ་སྣང་ཞིང་གསལ་བ་ལས་གཞན་དུ་སྣང་ཞིང་གསལ་བ་མེད་པ་དེ་ནི་བསྒོམ་པའི་ཐབས་སོ། །མཐོང་བའི་ཚད་ནི་མངོན་པར་བྱང་ཆུབ་ཡེ་ཤེས་ནན་ཏན་སྐྱེད་ཅེས་བྱ་སྟེ། འདུ་ཤེས་ཀྱི་ཕུང་པོ་རྟོགས་པའི་དུས་ན། མངོན་པར་བྱང་ཆུབ་པའི་སྐུ་མངོན་ཏུ་གྱུར་པ་དེ་ལ། བྱ་བ་ནན་ཏན་གྱི་ཡེ་ཤེས་ཀྱིས་བལྟ་སྟེ། བྱང་ཆུབ་ཀྱི་སེམས་ལ་ཐམས་ཅད་མངོན་དུ་གྱུར་ཅིང་། མཐར་ཕྱིན་པའི་ཡེ་ཤེས་དང་ལྡན་པ། ཕྱིར་མི་ལྡོག་པའི་མཆོག་ཏུ་གྱུར་པ། ཐིག་ལེ་ཆེན་པོ་ཉག་གཅིག་དུ་མཐོང་ངོ་། །བསྒོམས་པའི་འབྲས་བུ་ནི། ཡོངས་སུ་རྫོགས་པའི་ཏིང་ངེ་འཛིན་དང་ལྡན་པ། མངོན་པར་བྱང་ཆུབ་པའི་སྐུ། སྒྱུ་མའི་རྟོག་དཔྱོད་ལས་འདས་པ། བདག་དང་གཞན་གྱི་དོན་མཐར་འབྱིན་ཅིང་ལྷུན་གྱིས་གནས་པ། གསལ་ལ་མ་ཡེངས་པའི་ཐིག་ལེ་ཉག་གཅིག་དུ་སྨིན་ནོ། །སྤྲུལ་པའི་ཁུ་བྱུག་ཚོར་བས་ཡོན་ཏན་འབྱུང་ཅེས་པ། འདིས་[118]ཚོར་བའི་ཕུང་པོ་སྒོམ་པར་སྟོན་ཏེ། དེ་ལ་ཡང་གོང་མ་ལྟར་སྟོན་ཏེ། དེ་ལ་བསྒོམ་པའི་རྒྱུ་ནི། ཚོར་བ་བདེ་སྡུག་བཏང་སྙོམས་དང་། རིག་པ་དང་རྒྱུ་རྐྱེན་དུ་བཅས་པ་དེ་དག་ནི། བྱང་ཆུབ་ཀྱི་སེམས་སུ་བསྡུས། དེ་ནི་བསྒོམ་པའི་རྒྱུའོ། །བསྒོམ་པའི་ཐབས་ནི། གོང་དུ་སྨོས་པའི་ཚོར་བ་དང་རྒྱུ་རྐྱེན་ལས་སོགས་པ་འདི་དག་ནི། བྱང་ཆུབ་ཀྱི་སེམས་སུ་བསྡུས་པའི་བྱིན་གྱིས་རླབས་ཀྱིས། ཚོར་བའི་ཕུང་པོ་ནི་ཚོར་བའི་ཕུང་པོ་ལས་ཀྱང་ལེགས་པ་ཀུན་ནས་འབྱུང་བའི་ཡོན་ཏན་ཏུ་གནས་འགྱུར་ཏེ། སྐྱོན་གྱིས་མ་གོས་པའི་ཡེ་ཤེས་རང་སྣང་དུ་གནས་པ་དེ་ལས། བསྒོམ་པའི་ཐབས་འབྱུང་སྟེ། ཚོར་བའི་ཕུང་པོ་བདེ་སྡུག་དང་རྒྱུ་རྐྱེན་ལ་ཇི་ལྟར་ཡེངས་ཀྱང་། སྐྱོན་མེད་ཡེ་ཤེས་རང་སྣང་ཞེས་བྱ་བ་བསྒོམ་པའི་ཐབས་དེས། ཅི་ལྟར་ཚོར་བ་དང་རྒྱུ་རྐྱེན་ཐམས་ཅད་ཀྱང་སེམས་སུ་སྣང་ཞིང་གསལ་བ་ལས། གཞན་དུ་སྣང་ཞིང་གསལ་བ་མེད་པ་དེ་ནི་བསྒོམ་པའི་ཐབས་སོ། །མཐོང་ཚད་ནི། མི་འགྱུར་སྐུ་ལ་མཉམ་པའི་ཡེ་ཤེས་ལྟ་ཞེས་བྱ་སྟེ། ཚོར་བའི་ཕུང་པོ་རྟོགས་པའི་དུས་ན། གཡུང་དྲུང་མི་འགྱུར་བའི་སྐུ་མངོན་ཏུ་གྱུར་པ་དེ་ལ། མཉམ་པ་ཉིད་ཀྱིས་ལྟ་སྟེ། བྱང་ཆུབ་ཀྱི་སེམས་འགྱུར་བ་མེད་པ། གཡུང་དྲུང་བདེ་བ་སྙིང་པོའི་ཡེ་ཤེས་དང་ལྡན་པ། སྐྱེ་འགག་མེད་པའི་མཆོག་ཏུ་གྱུར་པ། ཐིག་ལེ་ཆེན་པོ་ཉག་གཅིག་དུ་མཐོང་ངོ་། །བསྒོམས་པའི་འབྲས་བུ་ནི། ཅི་ཡང་མ་ཡིན་པའི་ཏིང་ངེ་འཛིན་དང་ལྡན་པ། གཡུང་དྲུང་མི་འགྱུར་བའི་སྐུ། མཉམ་པ་ཉིད་མཚོན་པ། མྱ་ངན་ལས་འདས་པ། འདི་ཞེས་བྱ་བའི་གཟའ་གཏད་མེད་པ། གསལ་ལ་མི་གཡོ་བའི་ཐིག་ལེ་གཅིག་དུ་སྨིན་ནོ། །སྤྲུལ་པའི་ཁུ་བྱུག་དཔེ་ནི་ནམ་མཁའ་བཞག་ཅེས་པ། དཔེར་ན་ནམ་མཁའི་ངང་ནི། ཐོག་མ་མ་སྐྱེས་པས་ཐ་མ་མི་འགག་པ། སྐྱེ་འགག་གཉིས་ཀྱི་མཐའ་ལས་འདས་པ། འདི་ཞེས་བྱ་བའི་དངོས་པོ་མཚན་མས་མཚོན་ཏུ་[119]རྡུལ་ཡང་མེད་པས་ཡེ་ནས་མཚོན་པ་མྱ་ངན་ལས་འདས་པའི་ཕྱིར། འབྱུང་བ་བཞི་དང་སྣང་སྲིད་ཐམས་ཅད་ཀྱང་། ནམ་ཀའི་རང་བཞིན་དུ་མཚོན་པ་མྱ་ངན་ལས་འདས་་སོ། །དེ་བཞིན་དུ་ནམ་མཁའ་ལས་གཤེན་ལྷའི་སྤྲུལ་པ་བྱུང་བ། རིག་པའི་ཁུ་བྱུག་འདི་ཡང་། སྐྱེ་འགག་མེད་དེ་ཡེ་ནས་མཚོན་པ་མྱ་ངན་ལས་འདས་པའོ། །དེ་བཞིན་དུ་རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་ཀྱང་། ནམ་མཁའ་ལྟར་སྐྱེ་འགག་མེད་ཅིང་མཚོན་པ་མྱ་ངན། ལས་འདས་པ་ཤེས་པར་བྱའོ། །སྤྲུལ་པའི་ཁུ་བྱུག་དོན་ནི་བོན་ཉིད་སྟེ་ཅེས་པ། དོན་ཐམས་ཅད་བོན་ཉིད་ལ་འདུས་ཏེ། འདི་ལྟར་སྣང་བ་ཐམས་ཅད་ཡེ་ནས་དངོས་པོ་དང་མཚན་མ་རྡུལ་ཀྱང་མེད་ཅེས། ཚིག་དང་ཡི་གེའི་སྤྱོད་ཡུལ་ལས་འདས་པ་དེ་ནི་བོན་ཉིད་ལ། དེ་ལ་མི་བདེ་བའི་དགྲ་གང་ཡང་མེད་པས་ནི་བདེ་བ། སྣང་སྲིད་ཐམས་ཅད་ནམ་མཁའ་ལྟར་ཁྱབ་བདལ་དུ་གནས་པས་ནི་ཆེན་པོའོ། །དེ་ཐོག་མ་གང་ནས་ཀྱང་མ་སྐྱེས། ཐ་མ་གང་དུ་ཡང་མི་འཆི་བས་ནི་མི་སྐྱེ་མི་འགག་པའོ། །བོན་ཉིད་བདེ་བ་ཆེན་པོ་མི་སྐྱེ་མི་འགག་པའི་དབྱིངས་སུ་བོན་གྱི་སྒོ་མོ་བརྒྱད་ཁྲི་བཞི་སྟོང་དང་། བོན་ཅན་མཚན་མར་སྣང་བ་ཐམས་ཅད། བོན་ཉིད་ལྟར་ཡེ་ནས་མཚོན་པ་མྱ་ངན་ལས་འདས་སོ། །དེ་བཞིན་དུ་བོན་རིག་པའི་ཁུ་བྱུག་འདི་ཡང་མཚོན་པ་མྱ་ངན་ལས་འདས་་སོ། །དེ་བཞིན་དུ་བདག་གི་བྱང་ཆུབ་ཀྱི་སེམས་དོན་ཐམས་ཅད་ཀྱང་། མཚོན་པ་མྱ་ངན་ལས་འདས་སོ། །སྤྲུལ་པའི་ཁུ་བྱུག་རྟགས་ནི་སེམས་ཉིད་སྟེ་ཅེས་པ། རྟོགས་ན་ཐམས་ཅད་སེམས་ཉིད་ལ་འདུས་སྟེ། སྐྱེ་འགྲོ་སྲོག་གི་བསྡུས་པ་ཐམས་ཅད་བྱང་ཆུབ་ཀྱི་སེམས་དང་མི་ལྡན་པ་གང་ཡང་མེད་ཅིང་། སེམས་ཀྱི་རང་བཞིན་དུས་གསུམ་དུ་འདུས་མ་བྱས་པས། དང་པོ་མ་སྐྱེས་པས་ཐ་མ་མི་འགག་པ། སྐྱེ་འགག་གཉིས་ཀྱི་མཐའ་ལས་འདས་པ་ཡིན་པའི་ཕྱིར། འདི་ཞེས་བྱ་བ་མེད་[120]ཅིང་མཚོན་པ་མྱ་ངན་ལས་འདས་སོ། །དེ་བཞིན་དུ་སྐྱེ་འགྲོ་སྲོག་གིས་བསྡུས་པའི་སེམས་ཅན་ཐམས་ཅད་ཀྱང་། སེམས་ཉིད་ནམ་མཁའ་དང་འདྲ་བར་རྟོགས་ན། མཚོན་ཅིང་བརྟག་ཏུ་མེད་པར་མཚོན་པ་མྱ་ངན་ལས་འདས་པར་འགྱུར་རོ། །སྐྱེ་མེད་ཁུ་བྱུག་འགག་མེད་ཅེས་པ། དོན་དམ་པར་སེམས་རིག་པའི་ཁུ་བྱུག་འདིའི་དོན་རྟོགས་ན། རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས། གཞི་མ་འགགས་པ་ནི་སེམས་ཀྱི་སེམས་ཉིད་ཡིན་ལ། སྐྱེ་བ་མེད་པ་ནི་སེམས་ཀྱི་དབྱིངས་ཡིན་ཏེ། སྐྱེ་བ་མེད་པ་སེམས་ཀྱི་དབྱིངས་ན། འགག་པ་མེད་པ་སེམས་ཉིད་བདེ་བ་ཆེན་པོ་ངང་ལ་ངང་གིས་འཕྱོ་བའོ། །དོན་དེ་ལྟ་བུ་རྟོགས་ཙམ་ཉིད་ན། སེམས་ཅན་ཐམས་ཅད་ནི། སྐྱེ་བའི་མཐའ་ཡང་སྐྱེ་བ་མེད་པའི་དབྱིངས་སུ། རང་གི་རང་བཞིན་དུ་ཡེ་ནས་སངས་རྒྱས་པས་སོ། །འཆི་བའི་མཐའ་ཡང་མི་འགག་པའི་ཡེ་ཤེས་ལ། རང་གི་རང་བཞིན་གྱིས་ཡེ་ནས་སངས་རྒྱས་སོ། །སྐྱེ་མཐའ་འཆི་མཐའ་གཉིས་ཀྱང་མཉམ་པ་ཉིད་གཉིས་སུ་མེད་པའི་དོན་ལ་རང་གི་རང་བཞིན་གྱིས་ཡེ་ནས་སངས་རྒྱས་སོ། །དོན་དེ་ལྟར་རྟོགས་ཙམ་ཉིད་ན། འཁོར་བ་མྱ་ངན་ལས་འདས། སྲིད་གསུམ་ཐོ་ལེས་བཏབ། ས་བཅུ་ཟིལ་གྱིས་ནོན་ཀྱིས་བྱའོ། །སྤྲུལ་པའི་ཁུ་བྱུག་མི་དམིགས་ཇིར་མི་སྒྲོགས་ཅེས་པ། འདི་ནས་མར་ནི་བྱང་ཆུབ་ཀྱི་སེམས་རིག་པའི་ཁུ་བྱུག་གི་ནང་ནས། ཡན་ལག་བརྒྱད་པ་མི་དམིགས་པའི་ཁུ་བྱུག་དགུ་སྟོན་ཏེ། དོན་དམ་པར་བོན་རིག་པའི་ཁུ་བྱུག་འདིའི་དོན་རྟོགས་ན། མི་དམིགས་པའི་ཏིང་ངེ་འཛིན་ལ་གནས་ཏེ་ཐུགས་ཡང་དག་པའི་བརྣག་པ་མཐར་འབྱིན་པས། སྤྲུལ་པའི་ཁུ་བྱུག་ལྟར་གསུང་ལྷང་ལྷང་སྙན་པར་ཡང་མི་སྒྲོགས་ཏེ་སྒོམ་ཚིག་ཁ་རུ་མི་འབྱིན་པའོ། །མི་འགག་མཚན་མ་མེད་པའི་ཐིག་ལེ་ཅེས་པ། ཀུན་གཞི་མ་གཡོས་པའི་ཀློང་ཐམས་ཅད་འབྱུང་བའི་གནས་དེ་ལ་ནི། [121] ཕྲ་རབ་ཀྱི་རྡུལ་ཙམ་ཡང་མེད་དེ། དེ་མ་ནོར་བར་གསལ་བར་རྟོགས་པ་ནི་ཐིག་ཡིན་ལ། དེ་ཡོངས་ཁྱབ་བདལ་པ་ནི་ལེ་ཡིན་ནོ། །དེ་ལྟ་བུའི་ཀློང་དག་པ་དེ་རུ། རང་རིག་པའི་ཡེ་ཤེས་སྐྱེ་བ་མེད་པར་གདོད་ནས་དག་པ། དངོས་པོ་དང་མཚན་མ་རྡུལ་ཡང་མེད་པ། སྐད་ཅིག་ཀྱང་མངོན་ཏུ་མ་བྱུང་པ། དེ་རང་གི་རང་བཞིན་གྱིས་གནས་ཏེ། དེ་ནི་ནམ་མཁའ་ལ་ཉི་མ་ཤར་བ་ལྟར། ངང་ལ་ངང་གིས་གནས་པས་མི་བདེ་བའི་དགྲ་ཐམས་ཅད་དང་བྲལ་ཏེ་དམིགས་སུ་རྡུལ་ཀྱང་མེད་པའོ། །བྱ་འཕུར་ཤིང་གི་སྐྲས་ལ་མི་འཛེག་ཅེས་པ། དཔེར་ན་འདབ་ཆགས་གཡུ་བྱ་ཁུ་བྱུག་དེ་ཡང་། གཡུ་ལོ་འབར་བའི་སྡོང་པོའི་ཁ་ལ་བབས་པའི་ཚེ་ནི། སྐད་སྒྲོགས་ཤིང་ཤིང་ལ་བརྟེན་ནས་ཀྱང་། ནམ་མཁའ་ལ་ཡར་འཕུར་བའི་དུས་སུ། སེམས་ཅན་གཞན་ལྟར་སྐྲས་ཀྱི་གདང་བུ་ལ་འཛེག་པ་ལྟར་མི་བྱེད་སྟེ། ཐོགས་པ་མེད་པར་ནམ་མཁའ་ལ་འཕུར་ཏེ་འགྲོ་བ་དང་འདྲ་བར་ན། བྱང་ཆུབ་ཀྱི་སེམས་མ་རྟོགས་པའི་དུས་ན་ནི། ཁམས་གསུམ་འཁོར་བའི་གནས་ན་སྒྱུ་མའི་ལུས་ཤའི་གདོས་པ་ཅན་དང་འབྲེལ་བས། ཐེག་པ་དགུ་ཡང་སྐྲས་པའི་གདང་བུ་ལྟར་བསྟན་ནས་རིམ་གྱིས་འཛེག་རྒོས་པ་ནི། ཐེག་པ་འོག་མས་བཞེད་དོ། །ཐེག་པ་ཆེན་པོ་འདིས་བཞེད་ཀྱིས་ནི། སེམས་ཉིད་ཐུགས་རྗེ་ཆེན་པོའི་ཤུགས་དང་ལྡན་པས་རྒོངས་པ་ཟབ་མོའི་བསམ་པ་མྱ་ངན་ལས་བཟླ་ནས། ཆགས་སུ་མེད་པའི་དོན་འབྱུང་སྟེ། ཐེག་པ་རིམ་པ་དགུ་ཡང་བགྲོད་པ་མེད་པར་ཀུན་ཀྱི་བླ་ཞེས་བྱའོ །ཕྱ་གཤེན་མོ་ལ་སྒྲོག་པའི་ཁུ་བྱུག་ཅེས་པ། ཐེག་པ་འོག་མ་གཤེན་གྱི་ཕྱ་གཤེན་པ་དེ་ཡང་། ལྷ་ཀུ་བྱི་མང་ཀེ་ཡིས་བསྟན་པ་འཇུག་སྟེ། མོ་བླའི་རྒྱལ་པོ་དཀྱེལ་ཕུ་བེར་སྤྱན་དྲངས་ནས། ཁུ་བྱུག་ལྟར་སྐད་ལྷང་ལྷང་སྙན་པར་སྒྲོགས་ཤིང་། གཏོ་སུམ་བརྒྱ་དྲུག་ཅུ་དང་། དཔྱད་བརྒྱད་ཁྲི་བཞི་སྟོང་གཏན་ལ་འབེབས་ཏེ། དེའི་ནང་ནས་ཀྱང་རྒོས་[122]དོན་དང་བདེན་པ་བསམ་གྱིས་མི་ཁྱབ་པ་ཅིག་འབྱུང་ན་ཡང་། ཁྱད་པར་ཆེན་པོའི་ཐེག་པ་འདི་རྟོགས་པའི་དུས་ན། གཏོ་དཔྱད་དེ་དག་ལ་ཡང་མཚན་མ་དང་དངོས་པོ་རྡུལ་ཡང་མེད་དེ། གཏོ་དཔྱད་ཅི་ལ་ཡང་རྣམ་པར་མི་རྟོག་པའི་ཏིང་ངེ་འཛིན་ལ་སྙོམས་པར་གནས་སོ། །དེ་ལྟར་གནས་ཙམ་ཉིད་ན་ཕྱ་གཤེན་གྱི་བོན་དང་མཚན་མ་ཅི་སྣང་ཡང་། སེམས་དང་སེམས་ཉིད་དུ་སྣང་ཞིང་གསལ་ཏེ། དེ་ཡང་གསལ་ལོ་བའི་རྟོག་པ་མེད་ཅིང་། དམིགས་པའི་ཡུལ་ལས་འདས་པའོ། །སྣང་གཤེན་གྱེར་ལ་སྒྲོགས་པའི་ཁུ་བྱུག་ཅེས་པ། ཐེག་པ་གཉིས་པ་གཤེན་གྱི་སྣང་གཤེན་པ་དེ་ཡང་། མི་བོན་ལྷ་བོན་རྒྱ་བྲི་དང་སྣར་བ་ཅེས་བྱ་བ་དེས་བསྟན་པ་འཛུགས་ཏེ། གར་གསས་བཙན་པོ་ཞེས་བྱ་བ་སྤྱན་དྲངས་ནས། ཁུ་བྱུག་ལྟར་སྐད་ལྷང་ལྷང་སྙན་པར་སྒྲོགས་ཤིང་། གྱེར་སྒོ་བཞི། སྐད་གཅོང་རྒུ། གཏང་རག་བཞི་བཅུ་རྩ་གཉིས་གཏན་ལ་འབེབས་ཏེ། དེའི་ནང་ནས་ཀྱང་སྒོས་དོན་དང་བདེན་པ་བསམ་གྱིས་མི་ཁྱབ་པ་ཅིག་འབྱུང་ན་ཡང་། ཁྱད་པར་ཆེན་པོའི་ཐེག་པ་འདི་རྟོགས་པའི་དུས་ན། གྱེར་སྒོ་དེ་དག་ལ་ཡང་མཚན་མ་དང་དངོས་པོ་རྡུལ་ཡང་མེད་དེ། གྱེར་སྐད་ཅི་ལ་ཡང་མི་དམིགས་པའི་ཏིང་ངེ་འཛིན་ལ་སྙོམས་པར་གནས་སོ། །འཕྲུལ་གཤེན་མཐུ་དབང་སྒྲོགས་པའི་ཁུ་བྱུག་ཅེས་པ། ཐེག་པ་གསུམ་པ་གཤེན་གྱི་འཕྲུལ་གཤེན་པ་ཡང་། དབལ་བོན་སྟག་ལ་མེ་འབར་ཅེས་བྱ་བ་དེས་བསྟན་པ་འཛུགས་ཏེ། དབལ་གསས་རྔམ་པ་ཞེས་བྱ་བ་སྤྱན་དྲངས་ནས། ཁུ་བྱུག་ལྟར་སྐད་ལྷང་ལྷང་སྙན་དུ་སྒྲོགས་ཤིང་། རྫུ་འཕྲུལ་ཆེན་པོ་བཅུ་གསུམ་གཏན་ལ་འབེབས་ཏེ། དེའི་ནང་ནས་ཀྱང་སྒོས་དོན་དང་བདེན་པ་བསམ་གྱིས་མི་ཁྱབ་པ་ཅིག་འབྱུང་ན་ཡང་། ཁྱད་པར་ཆེན་པོ་འདིའི་དོན་རྟོགས་པའི་དུས་ན། རྫུ་འཕྲུལ་དེ་དག་ལ་ཡང་མཚན་མ་དང་དངོས་པོ་རྡུལ་ཡང་མེད་དེ། སྤྲུལ་པ་ཅིར་ཀྱང་[123]མི་དམིགས་པའི་ཏིང་ངེ་འཛིན་ལ་སྙོམས་པར་གནས་སོ། །སྲིད་གཤེན་འདུར་ལ་སྒྲོགས་པའི་ཁུ་བྱུག་ཅེས་པ། ཐེག་པ་བཞི་པ་གཤེན་གྱི་སྲིད་གཤེན་པ་དེ་ཡང་། འདུར་གཤེན་རྨ་འདངས་ཅེས་བྱ་བ་དེས་བསྟན་པ་འཛུགས་ཏེ། འདུར་གསས་རྨང་པོ་སྤྱན་དྲངས་ནས། ཁུ་བྱུག་ལྟར་སྐད་ལྷང་ལྷང་སྙན་དུ་སྒྲོགས་ཤིང་། ཤི་ཐབས་བརྒྱད་ཅུ་རྩ་གཉིས་དང་། འདུར་སྒོ་ཆེན་པོ་བཞི་གཏན་ལ་འབེབས་ཏེ། དེའི་ནང་ནས་ཀྱང་སྒོས་དོན་དང་། བདེན་པ་བསམ་གྱིས་མི་ཁྱབ་པ་ཅིག་འབྱུང་ན་ཡང་། ཁྱད་པར་ཆེན་པོ་འདིའི་དོན་རྟོགས་པའི་དུས་ན། འདུར་སྒོ་དེ་དག་ལ་ཡང་མཚན་མ་དང་དངོས་པོ་རྡུལ་ཡང་མེད་དེ། ཤི་འདུར་ཅིར་ཡང་མི་དམིགས་པའི་ཏིང་ངེ་འཛིན་ལ་སྙོམས་པར་གནས་སོ། །ཚངས་པ་དགེ་བར་སྒྲོགས་པའི་ཁུ་བྱུག་ཅེས་པ། ཐེག་པ་ལྔ་པ་གཤེན་གྱི་དགེ་བསྙེན་པ་དེ་ཡང་། གཤེན་ཚངས་པ་གཙུག་ཕུད་དེས་བསྟན་པ་འཛུགས་ཤིང་། ལྷ་ཡེ་མཁྱེན་འཕྲུལ་གྱི་རྒྱལ་པོ་སྤྱན་དྲངས་ནས། གསུང་ལྷང་ལྷང་སྙན་དུ་སྒྲོགས་ཏེ། དཀའ་བ་སྤྱད་ནས་རྒྱུ་འབྲས་ཀྱི་བོན་གཏན་ལ་འབེབས་ཏེ། དེའི་ནང་ནས་ཀྱང་སྒོས་དོན་དང་བདེན་པ་བསམ་གྱིས་མི་ཁྱབ་པ་ཅིག་འབྱུང་ན་ཡང་། ཁྱད་པར་ཆེན་པོ་འདིའི་དོན་རྟོགས་པའི་དུས་ནས་ནི། རྒྱུ་འབྲས་དེ་དག་ལ་ཡང་དངོས་པོ་དང་མཚན་མ་རྡུལ་ཡང་མེད་དེ། རྒྱུ་འབྲས་ཅིར་ཀྱང་མི་དམིགས་པའི་ཏིང་ངེ་འཛིན་ལ་སྙོམས་པར་གནས་སོ། །དྲང་སྲོང་འདུལ་ཁྲིམས་སྒྲོགས་པའི་ཁུ་བྱུག་ཅེས་པ། ཐེག་པ་དྲུག་པ་གཤེན་གྱི་དྲང་སྲོང་པ་དེ་ཡང་། གཤེན་དྲང་སྲོང་རྒྱལ་བ་ཞེས་བྱ་་བ་དེས་བསྟན་པ་འཛུགས་ཤིང་། གཡུང་དྲུང་ཚེའི་རྒྱལ་པོ་སྤྱན་དྲངས་ནས། གསུང་ལྷང་ལྷང་སྙན་པར་སྒྲོགས་ཏེ། སྤང་པ་དང་སྤྱད་པ་དང་མཚོན་པ་དང་བསྒྲུབ་པ་ལས་སོགས་ཏེ། འདུལ་ཁྲིམས་གཏན་ལ་འབེབས་ཏེ། དེའི་ནང་ནས་ཀྱང་སྒོས་དོན་དང་བདེན་པ་བསམ་[124]གྱིས་མི་ཁྱབ་པ་ཅིག་འབྱུང་ན་ཡང་། ཁྱད་པར་ཆེན་པོའི་དོན་འདི་རྟོགས་པའི་དུས་ན། འདུལ་ཁྲིམས་དེ་དག་ལ་ཡང་དངོས་པོ་དང་མཚན་མ་རྡུལ་ཡང་མེད་དེ། དཀའ་སླ་ཅིར་ཡང་མི་དམིགས་པའི་ཏིང་ངེ་འཛིན་ལ་སྙོམས་པར་གནས་སོ། །ཨ་དཀར་སྒྲུབ་པར་སྒྲོགས་པའི་ཁུ་བྱུག་ཅེས་པ། ཐེག་པ་བདུན་པ་གཤེན་གྱི་ཨ་དཀར་བ་དེ་ཡང་། གཤེན་གསང་བ་འདུས་པ་ཞེས་བྱ་བ་དེས་བསྟན་པ་འཛུགས་ཤིང་། ཁྲོ་བོ་ཆེན་པོ་ཁ་འགྱིང་ཁ་སྤྱན་དྲངས་ནས། གསུང་ལྷང་ལྷང་སྙན་པར་སྒྲོགས་ཏེ། བསྙེན་སྒྲུབ་གཏན་ལ་འབེབས་ཏེ། དེའི་ནང་ནས་ཀྱང་སྒོས་དོན་དང་བདེན་པ་བསམ་གྱིས་མི་ཁྱབ་པ་ཅིག་འབྱུང་ན་ཡང་། ཁྱད་པར་ཆེན་པོ་འདིའི་དོན་རྟོགས་པའི་དུས་ན། བསྙེན་བསྒྲུབ་དེ་དག་ལ་ཡང་མཚན་མ་དང་དངོས་པོ་རྡུལ་ཡང་མེད་དེ། ལྷ་གསས་ཅིར་ཡང་མི་དམིགས་པའི་ཏིང་ངེ་འཛིན་ལ་སྙོམས་པར་གནས་སོ། །ཡེ་གཤེན་ཏིང་འཛིན་སྒྲོགས་པའི་ཁུ་བྱུག་ཅེས་པ། ཐེག་པ་བརྒྱད་པ་གཤེན་གྱི་ཡེ་གཤེན་པའི་བོན་དེ་ཡང་། ཡེ་གཤེན་གཙུག་ཕུད་བྱ་བ་དེས་བསྟན་པ་འཛུགས་ཤིང་གཡུང་དྲུང་ཡེ་དབང་གི་རྒྱལ་པོསྤྱན་དྲངས་ནས། གསུང་ལྷང་ལྷང་སྙན་པར་སྒྲོགས་ཤིང་ཏིང་ངེ་འཛིན་གྱི་དཀྱིལ་འཁོར་གཏན་ལ་འབེབས་ཏེ། དེའི་ནང་ཀྱང་སྒོས་དོན་དང་བདེན་པ་བསམ་གྱིས་མི་ཁྱབ་པ་ཅིག་འབྱུང་ན་ཡང་། ཁྱད་པར་ཆེན་པོའི་དོན་ཐོས་སམ་རྟོགས་པའི་དུས་ན། ཏིང་ངེ་འཛིན་གྱི་དཀྱིལ་འཁོར་ལ་ཡང་། དངོས་པོ་དང་མཚན་མ་རྡུལ་ཀྱང་མེད་དེ། རྣམ་པ་ཅིར་ཡང་མི་དམིགས་པའི་ཏིང་ངེ་འཛིན་ལ་སྙོམས་པར་གནས་སོ། །ཁྱད་པར་སེམས་ཉིད་སྒྲོགས་པའི་ཁུ་བྱུག་ཅེས་པ། ཐེག་པ་དགུ་པ་གཤེན་གྱི་ཁྱད་པར་ཆེན་པོའི་བོན་དེ་ཡང་། གཤེན་ཚད་མེད་འོད་ལྡན་བྱ་བ་དེས་བསྟན་པ་འཛུགས་ཤིང་། གཡུང་དྲུང་མི་འགྱུར་བའི་ལྷ་སྤྱན་དྲངས་ནས་གསུང་ལྷང་ལྷང་སྙན་པར་སྒྲོགས་ཏེ། [125] སེམས་ཉིད་ཀྱི་དོན་གཏན་ལ་འབེབས་ཏེ། ཁྱད་པར་ཆེན་པོའི་བོན་འདི་རྟོགས་པའི་དུས་ན། སེམས་ཀྱི་རང་བཞིན་དངོས་པོ་དང་མཚན་མ་རྡུལ་ཡང་མེད་པ་སྟེ། སེམས་ཉིད་ཅིར་ཡང་མི་དམིགས་པ་ལས། མ་བཅོས་པའི་ཏིང་ངེ་འཛིན་ལ་སྙོམས་པར་གནས་སོ། །མ་སྐྱེས་མི་སྐྱེ་ཅེས་པ། དཔེར་ན་ནམ་མཁའི་རང་བཞིན་ནི། ཐོག་མ་ཡང་ཡེ་ཡོད་པ་ལས་ཆེར་མ་སྐྱེས། ཐ་མ་ཡང་ཡེ་ཡོད་པ་ལས་སྐྱེ་མི་སྲིད། ད་ལྟ་ཉིད་དུ་ཡང་སྐྱེ་བའི་མཚན་མ་ཡོད་པ་མ་ཡིན་ཏེ། དཔེ་དེ་བཞིན་དུ་བོན་ཉིད་དང་སེམས་ཉིད་ཀྱང་། ཐོག་མ་ཡང་ཡེ་ཡོད་པ་ལས་ཆེར་མ་སྐྱེས། ཐ་མ་ཡང་ཡེ་ཡོད་པ་ལས་ཆེར་སྐྱེ་མི་སྲིད། ད་ལྟ་ཡང་སྐྱེ་བའི་མཚན་མ་ཡོད་པ་མ་ཡིན་ཏེ། སྐྱེ་མེད་གདོད་ནས་དག་མཚན་མ་ཡོངས་དང་བྲལ་བའི་བྱང་ཆུབ་སེམས་ཞེས་བྱའོ། །མ་འོངས་མི་འགྲོ་ཅེས་པ། དཔེར་ན་ནམ་མཁའི་མཚན་ཉིད་ནི། དང་པོ་གང་ནས་ཀྱང་མ་འོངས། ཐ་མ་གང་དུ་ཡང་མི་འགྲོ། །ད་ལྟ་ཉིད་དུ་ཡང་འགྲོ་འདུག་གི་མཚན་མ་ཅིར་ཡང་མི་འབྱུང་བ་དང་འདྲ་སྟེ། བོན་ཉིད་དང་སེམས་ཉིད་གཉིས་ཀྱང་། དང་པོགང་ནས་ཀྱང་མ་འོང་སྟེ། དབྱིངས་ན་ཡེ་ནས་ཡོད། ཐ་མ་གང་དུ་ཡང་མི་འགྲོ་སྟེ། དབྱིངས་ན་ཡེ་ནས་འདུག ད་ལྟ་ཉིད་དུ་ཡང་འགྲོ་འདུག་གཉིས་ཀའི་མཚན་མ་དང་ཡེ་ནས་བྲལ་ཏེ། འགྲོ་འདུག་མེད་པར་གནས་ན་བདེ་བའི་བྱང་ཆུབ་སེམས་ཞེས་བྱའོ། །ཐིག་ལེ་གཅིག་ལ་ཅེས་པ། དཔེར་ན་ནམ་མཁའི་ངང་ཉིད་ནི། ཡེ་ནས་མ་གཡོས་པ་ལས། ཅིར་ཡང་གསལ་བ་ནི་ཐིག་ཡིན་ལ། དེ་ཁམས་གསུམ་ཁྱབ་བདལ་དུ་གནས་པ་ནི་ལེ་ཡིན་ནོ།།དེ་གཅིག་དང་གཉིས་སུ་བགྲང་དུ་མེད་པ་ལས། དངོས་པོ་དང་མཚན་མ་རྡུལ་ཡང་མེད་པར་ཡེ་ནས་གནས་པ་ལྟར། བོན་ཉིད་དང་སེམས་ཉིད་ཀྱང་དེ་བཞིན་ཉིད་དུ་གནས་ཏེ། བོན་ཉིད་དང་སེམས་ཉིད་མ་གཡོས་པ་ལས། ཇིར་ཡང་གསལ་བ་ནི་ཐིག་ཡིན། དེ་ཁམས་[126]གསུམ་དུ་ཡེ་ཤེས་ཆེན་པོ་ཁྱབ་བདལ་དུ་གནས་པ་ནི་ལེ་ཡིན། དེའི་ངང་ནི་གཅིག་དང་གཉིས་སུ་བགྲང་དུ་མེད་པ་ལས། དངོས་པོ་དང་མཚན་མ་རྡུལ་ཡང་མེད་པའི་ངང་ལ་ཡེ་ནས་གནས་པས་ནི། མ་བཅོས་པའི་ཐིག་ལེ་གཅིག་ལ་མཚན་མ་མེད་པར་གནས་པའི་བྱང་ཆུབ་སེམས་ཞེས་དེ་ལ་བྱའོ། །མི་འགྱུར་དབྱིངས་ཀྱི་ཐིག་ལེ་གཅིག་ཅེས་པ། འདི་ནས་མར་ལ་མི་འགྱུར་བའི་ཐིག་ལེ་གཅིག་ལ། མ་བཅོས་པའི་ཁུ་བྱུག་གསུམ་འུབ་ཆུབ་པ་སྟོན་ཏེ། བོན་ཉིད་འགྱུར་བ་མེད་པའི་དབྱིངས་ཐིག་ལེ་ཆེན་པོ་ཉག་གཅིག་ཏུ་ཡེ་ནས་གསལ་བ་དེ་ལ། སེམས་ཉིད་ཅིར་ཡང་མ་བཅོས་པ་འགྱུར་བ་མེད་པ་གཡུང་དྲུང་གི་སྐུ་ཐོབ་པ་དེ། འདབ་ཆགས་ཀྱི་རྒྱལ་པོ་ཁུ་བྱུག་དུ་སྤྲུལ་ནས་སེམས་ཅན་ཐམས་ཅད་ལ་སེམས་ཅིར་ཡང་གསལ་བའི་དོན་བསྟན་པ་ལ་བྱའོ། །གསལ་བ་ཉིད་ལ་སྣང་བའི་རང་བཞིན་མེད་ཅེས་པ། སེམས་ཀྱི་དོན་ཅིར་ཡང་གསལ་བར་བསྟན་ཀྱང་། སྣང་བའི་དངོས་པོ་རྡུལ་ཕྲ་རབ་ཙམ་ཡང་མེད་པས་ནི། སྐད་ཅིག་ཀྱང་མངོན་ཏུ་མ་བྱུང་སྟེ། གསལ་ལ་དངོས་པོ་མེད་པའི་བྱང་ཆུབ་ཀྱི་སེམས་ཞེས་བྱའོ། །མི་འགྱུར་སྤྲོས་མྱེད་ཅེས་པ། སེམས་ཀྱི་མཚན་ཉིད་དུས་གསུམ་དུ་མི་འགྱུར་བ། སྤྲོས་པའི་མཚན་མ་ཐམས་ཅད་དང་བྲལ་བ། ཐིག་ལེ་ཆེན་པོ་ཉག་གཅིག་དུ་གསལ་བ་དེ་ལས། རྔོས་པོ་དང་མཚན་མ་མེད་པའི་གསུང་བྱུང་ནས། གསུང་དེ་ལས་རིག་པའི་ཁུ་བྱུག་དུ་སྤྲུལ་ནས། སེམས་ཀྱི་དོན་ཅིར་ཡང་ཐོས་པར་བསྒྲགས་པ་ལ་བྱའོ། །གྲགས་པ་ཉིད་ལ་ཚིག་གི་ཐ་སྙད་ཅེས་པ། དོན་དམ་པར་དངོས་མེད་གསུང་གི་སྙིང་པོ་སེམས་རིག་པའི་ཁུ་བྱུག་འདི་རྟོགས་པའི་དུས་ན། ཚིག་དང་ཡི་གེའི་ཐ་སྙད་ཐམས་ཅད་བྲལ་བས། བརྗོད་དུ་མེད་པའི་བྱང་ཆུབ་ཀྱི་སེམས་ཅེས་དེ་ལ་བྱའོ།། གཉིས་མེད་མི་འགྱུར་ཅེས་པ་དོན་དམ་པར་ཡེ་ནས་མི་འགྱུར་བ་ནི་སྐུ། རང་བཞིན་མེད་པ་[127]ནི་གསུང་། དེ་དང་གཉིས་སུ་མྱེད་པ་རྟོགས་པ་ནི་ཐུགས། ཐུགས་ཉིད་མ་གཡོས་དུས་གསུམ་དུ་འགྱུར་བ་མེད་པ། ཐིག་ལེ་ཆེན་པོ་ཉག་གཅིག་ཏུ་གནས་པའི་དབྱིངས་སུ། ཐུགས་མ་བཅོས་པའི་ཡེ་ཤེས་ཉིད་ནི། གསུང་ཁུ་བྱུག་ལྟར་བསྒྲགས་ཀྱང་། དོན་མཉམ་པ་ཉིད་ལ་གནས་པ་ལ་བྱའོ། མཉམ་པ་ཉིད་ལ་མི་མཉམ་ཡེ་ནས་མེད་ཅེས་པ། བྱང་ཆུབ་ཀྱི་སེམས་མཉམ་པ་ཉིད་ཀྱི་དོན་གསལ་བར་རྟོགས་ན། སེམས་ཀྱི་ངང་ལ་མི་མཉམ་པ་ཡེ་ནས་མེད་ཅིང་། མཉམ་པ་ཉིད་གཉིས་སུ་མེད་པའི་དོན་ལ་མ་བཅོས་པར་གནས་པའོ། །གསུམ་པ་མཐའ་གཅིག་ཏུ་ཁྱབ་བདལ་ཅེས་པ། དོན་དམ་པར་མཉམ་པ་ཉིད་ཀྱི་ཡེ་ཤེས་དེ་གསལ་བར་རྟོགས་ནས་སྐུ་གསུང་ཐུགས་གསུམ་ཡང་། མཐའ་གཉིས་དང་གསུམ་དུ་མེད་པར། མཉམ་པ་ཉིད་ལ་རོ་གཅིག་ཅིང་། བྱང་ཆུབ་ཀྱི་སེམས་ཡེ་བྱུང་གི་རྒྱལ་པོ། ནམ་མཁའ་ལྟར་ཁྱབ་བདལ་པ་ལས། འབྲས་བུ་ཡེ་ཤེས་ཀྱི་འོད་ཚོན་གང་དུ་འུབ་ཆུབ་བོ།། བྱང་ཆུབ་སེམས་རིག་པའི་ཁུ་བྱུག་གི་འགྲེལ་བ། རྫོགས་སྷོ།། །།ཨུ་ཡཱ།    སྣོད་ངན་ལ་བསྟན་ན་འགས་པར་་འགྱུར། མ་བཤད་དཔེ་ཚོང་བྱས་ན་དམ་ཚིག་གཉན་པོ་ལས་འགལ། སྲི་ཞུ་གུས་པ་ཆུང་ན་བོན་མི་གཉན་ལ་ངག་ཟག་མི་བརྗིད། འདི་ལས་འདས་ན་བོན་གྱི་ཚོང་པ་བྱས་ཏེ་དམ་ཚིག་ཉམས་པ་ཡིན། སྒོམ་ཆེན་གཤེན་སྒུར་དེ་སྐད་གསུངས། ཞུ་ཡས་ལེགས་པོས་ཀྱང་དེ་ལྟར་བགྱིད། སྐྱ་སྟོན་རྩེ་པོ་ཡང་དེ་ལྟར་བགྱི། ཞུ་བ་རྣམས་ཀྱང་དེ་ལྟར་མཛོད། ཤད་དང་ཙེག་དང་དཔེ་ཇི་བཞིན་མ་ནོར་བར་བགྱིས་པ་ལགས་སོ།། །།[128]ཅོག་བཞག་གི་ས་གཅོད་བཞུགས་པ་ལགས་སོ༎    ཨེ་མ་ཧོ་སྤུངས་སོ་སྨར་རོ། །བར་སྣང་མཁའ་ལ་ཟླ་ཤར་པ། རྒྱ་མཚོ་ཆུ་བྲན་ནང་ན་གསལ། རྡོ་ཤིང་ས་ལ་གསལ་བ་མྱེད། སྟོན་པའི་ཐུགས་ལས་འོད་ཤར་བ། ལས་འཕྲོ་ཅན་གྱི་སེམས་ལ་གསལ། བྱིང་རྨུགས་བློ་ལ་གསལ་བ་མྱེད། གོ་བར་སྟོན་གྱིས་རྟོགས་པར་གྱིས། འདི་ལ་ཡིད་གཞུངས་བསྒོམ་བྱས་ན། སངས་རྒྱས་གཞན་ནས་བཙལ་དུ་མྱེད། མན་ངག་སེམས་ཀྱི་ཅོག་བཞག་མ། ཐུགས་ཀྱི་དཀྱིལ་དུ་བཞག་ནས་ཀྱང་། སེམས་ཀྱི་དཀྱིལ་དུ་ཕོག་པར་སྟོན། ཚིག་བདུན་པ་དང་ཀླད་རྒྱངས་ནི། སྟོན་པའི་ཞལ་ནས་གསུངས་པ་ཡིན། ཞེས་བྱ་སྟེ་དོན་གྱི་བདེན་པ། ཅོག་བཞག་མའི་ཀླད་རྒྱངས་བསྟན་པའོ། །ད་བྱང་ཆུབ་སེམས་ཀྱི་མན་ངག་ཟབ་མོ་འདིའི་ནང་ནས་ཀྱང་། དོན་རྣམ་པ་གསུམ་དུ་སྟོན་ཏེ། དང་པོ་ཕྱག་བཙལ་བའི་མདོ་ཡིས། སྟོན་པ་ཉིད་སྐུ་བསྟོད་པ་དང་། བག་ཆགས་འབྱོངས་པའི་མདོ་དང་གཅིག གཉིས་པ་མ་འདྲེས་པ་དགུ་ཡིས། དོན་ཀྱི་མདོའ་བསྡུ་བ་དང་གཉིས། གསུམ་པ་རྟག་ཆད་ཀྱི་མཐའ་བསལ་ཏེ། ཅོག་གིས་བཞག་པ་དང་གསུམ་མོ། །མདོའ་དོན་སྟོན་པས་བསྟན་ཏེ། ཅོག་བཞག་མའི་ས་གཅོད་རྫོགས་སྷོ།། །།[129]ཅོག་བཞག་གི་གཞུང་བཞུགས་སོ།།    སྟོན་པ་ཀུན་ཏུ་བཟང་པོ་གཤེན་ལྷ་འོད་དཀར་ལོ་ཕྱག་འཚལ་ལོ། །སྟོན་པ་ཚད་མྱེད་བཞིར་ལྡན་པས། གསུམ་གསུམ་དགུ་རུ་ཕྱེ་སྟེ་བསྟན། ཤེས་དོན་རྣམ་པ་གསུམ་པོ་ནི། ཤེས་ལྡན་དག་ལ་བཟོ་གཏད་འདྲ། བརྟགས་སྟངས་རྣམ་པ་གསུམ་པོ་ནི། སོ་པ་ལ་ཀར་བཞག་པ་འདྲ། བལྟ་སྟངས་རྣམ་པ་གསུམ་པོ་ནི། ན་ཆུང་མེ་ལོང་ལྟ་བ་འདྲ། བསྡུ་ཐབས་རྣམ་པ་གསུམ་པོ་ནི། གསེར་ཕྱེ་ལུས་སུ་བཞུ་བ་འདྲ། བསྙེན་ཐབས་རྣམ་པ་གསུམ་པོ་ནི། འབུབ་དབྱེལ་ཚེམས་ཀྱིས་བསྡམས་པ་འདྲ། དཔག་སྟངས་རྣམ་པ་གསུམ་པོ་ནི། སེང་ཆེན་གངས་ལ་མཆོངས་པ་འདྲ། བསྒྲུབ་ཐབས་རྣམ་པ་གསུམ་པོ་ནི། ཁྱུང་ཆེན་ནམ་འཕང་གཅོད་པ་འདྲ། གསལ་བ་རྣམ་པ་གསུམ་པོ་ནི། བར་སྣང་མཁའ་ལ་ཉི་ཤར་འདྲ། དམྱིགས་མེད་རྣམ་པ་གསུམ་པོ་ནི། མཁའ་ལ་གཞའ་ཚོན་བྲིས་པ་འདྲ། ཅོག་བཞག་མའི་དགུ་སྐོར་བསྟན་པའོ། །རྟག་ཆད་གཉིས་ཀྱི་མཐའ་བསལ་ལ། ཡོད་པ་ཀྱང་ནི་མི་ལྟ་སྟེ། སྟོང་པར་ཀྱང་ནི་མི་སྨོན་ནོ། །རྟག་པར་ཀྱང་ནི་མི་གཟུང་ལ། མྱེད་པར་ཀྱང་ནི་མི་གཅོད་དེ། མན་ངག་སེམས་ཀྱི་ཅོག་བཞག་ལ། བསྒོམ་དུ་ཅི་ཡང་མྱེད་པས་ཏེ། ཡེངས་སུ་མེད་པའི་མན་ངག་སྟོན། ངང་ལ་ངང་གིས་གནས་པ་ལས། རིག་པའི་རྒྱུན་ནི་གསལ་བར་གདབ། འདི་ལ་ཅོག་གིས་བཞག་པར་བྱའོ། །ཁ་ཐམ། ཅོག་བཞག་མའི་དཔེ་རྐྱུས་རྫོགས་སོ།། །།[130]ཅོག་བཞག་གི་འགྲེལ་བ་བཞུགས་སོ།།    སྟོན་པ་གཤེན་ལྷ་འོད་དཀར་ལ་ཕྱག་འཚལ་ལོ་ཅེས་པ། འབྲུ་ལ་བཅར་ཏེ་བཤད་ན། སྟོན་པ་ནི་མི་མངོན་པའི་དབྱིངས་ནས་ཐུགས་རྗེའི་འོད་ཕྱུང་ནས། སེམས་མ་རྟོགས་པོ་རྟོགས་པར་སྟོན་པས་ནི་སྟོན་པའོ། །ཀུན་ཏུ་བཟང་པོ་ཅེས་པ་ཉི་མ་དང་འདྲ་ཏེ། སེམས་ཅན་ཐམས་ཅད་ལ་ཐུགས་རྗེ་མཉམ་སྙོམས་ཀྱི་དགོངས་པ་དང་ལྡན་པས། གནོད་པ་མི་མངའ་བའི་ཕྱིར་ཀུན་དུ་བཟང་པོའོ། །གཤེན་ལྷ་ནི་དུས་གསུམ་གྱི་གཤེན་རབ་ཐམས་ཅད་ཀྱི་རྩབའི་ལྷ་ཡིན་པས་བྱུང་ཡང་དེའི་ངང་ལས་བྱུང་ལ། འདུས་ཀྱང་དེའི་ངང་ལས་འདུས། གནས་ཀྱང་དེའི་ངང་ལ་གནས་པའི་ཕྱིར་གཤེན་ལྷ་ཅེས་བྱའོ། །འོད་དཀར་ནི། འོད་ཟེར་ཁ་དོག་དང་ལྡན་པ་ཅིག་འགྲོ་བ་སེམས་ཅན་གྱི་དོན་དུ་ཕྱོགས་བཅུ་ཡོངས་སུ་སྤྲོས་ཀྱང་། ཤེལ་ཀང་ཀ་རའི་མདོག་འདྲ་བ་དཀར་ལ་འཚེར་བག་ཆགས་ཀྱིས་མ་གོས་པའི་འོད་ཆེན་པོ་གང་པ་ཅིག ཉིད་ཀྱི་ཐུགས་ཀ་ན་གསལ་བའི་ཕྱིར་འོད་དཀར་རོ། །ཕྱག་ཅེས་པ་ཕྱག་ནི་བརྡའ་འཇལ་བའི་ཕྱིར་ཡང་ཕྱག་བཙལ་ལོ། །སྐུ་བསྟོད་པའི་ཕྱིར་ཀྱང་ཕྱག་བཙལ་ལོ། །སྒྲིབ་པ་སྦྱང་བའི་ཕྱིར་ཡང་ཕྱག་འཚལ་ལོ། །གཡུང་དྲུང་གི་སྙིང་པོར་ལ་གཅིག་པར་བྱ་བའི་ཕྱིར་ཡང་ཕྱག་འཚལ་ལོ། །ཕྱག་དེ་བཙལ་ན་དོན་དེ་འགྲུབ་པའི་ཕྱིར་ལ་ཕྱག་དེ་བཙལ་ལོ། །སྟོན་པ་ནི་གོང་དུ་སྨོས་པ་ཟད། སྟོན་པ་ཚད་མྱེད་བཞི་དང་ལྡན་ཅེས་པ། སྟོན་པ་དེ་ནི་ཚད་མེད་བཞི་དང་ལྡན་ཏེ། གང་ཞེ་ན། བྱམས་པ་ཚད་མྱེད་པ་དང་གཅིག སྙིང་རྗེ་ཚད་མེད་པ་དང་གཉིས། དགའ་བ་ཚད་མེད་པ་དང་གསུམ། བཏང་སྙོམས་ཚད་མེད་པ་དང་[131]བཞི། དེ་ལ་བྱམས་པ་ཚད་མྱེད་པས་ནི། ཐུགས་རྗེ་ཆེན་པོ་འགྲོ་དྲུག་གི་སེམས་ཅན་ཀུན་སྐྱོབ་པ་དང་ཡང་ལྡན། སྙིང་རྗེ་ཚད་མྱེད་པས་འགྲོ་དྲུག་གི་སེམས་ཅན་འཁོར་བ་རྒྱུན་ནས་འདྲེན་པའི་ཐུགས་རྗེ་དང་ཡང་ལྡན། དགའ་བ་ཚད་མྱེད་པས་འགྲོ་དྲུག་གི་སེམས་ཅན་དགའ་ཞིང་དང་བ་སྐྱེ་བའི་ཐུགས་རྗེས་དང་ཡང་ལྡན། བཏང་སྙོམས་ཚད་མྱེད་པས་མི་གཡོ་བའི་ཐུགས་རྗེ་དང་ཡང་ལྡན། དེ་ལྟར་ཐུགས་རྗེ་བཞི་དང་ལྡན་པས་སྟོན་པ་ཚད་མེད་བཞིར་ལྡན་པས་ཞེས་བྱའོ། །གསུམ་པ་གསུམ་ཞེས་པ། བོན་ཉིད་བདེ་བ་ཆེན་པོ་ལ་དབྱེ་རུ་མེད་ཀྱང་བཀྲིད་དྲང་གི་དོན་གྱིས། ཚིག་གི་ཡན་ལག་དགུ་རུ་དྲངས་ནས་སྟོན་པས་ཀྱང་དགུའོ། །ཡང་ན་དོན་གཅིག་ལ་ཚིག་གི་ཡན་ལག་མ་འདྲེས་པ་དགུ་རུ་ཕྱེ་ནས་སྟོན་པས་ཀྱང་དགུའོ། །ཡང་ན་ཁྱད་པར་ཆེན་པོའི་ཐེག་པ་གཅིག་ལས་ཐེག་པ་དགུ་རུ་ཕྱེ་ནས་སྟོན་པས་དགུའོ། །ཤེས་དོན་རྣམ་པ་གསུམ་པོ་ཅེས་པ། ཨེ་མ་ཧོ་གང་ཞིག་སྐྱེས་བུ་དག་ལས་འཕྲོ་དང་སྐལ་བར་ལྡན་པ་ཞིག སངས་རྒྱས་པའི་འབྲས་བུ་སྒྲུབ་ན། ཤེས་པ་རྣམ་པ་གསུམ་དང་ལྡན་པར་བྱས་ཏེ། གང་ཞེ་ན། འགྲོ་དྲུག་གི་སེམས་ཅན་བུ་གཉེན་དུ་ཤེས་པར་ཅོག་གིས་གཞག་པ་དང་གཅིག བག་ཆགས་དང་ཉོན་མོངས་པ་བོན་ཉིད་དུ་ཤེས་པར་ཅོག་གིས་གཞག་པ་དང་གཉིས། སླུ་བ་པོ་རྣམ་པ་གསུམ་སེམས་མ་རྟོགས་པ་ལས་བྱུང་བས། སེམས་ཉིད་དུ་ཤེས་པར་ཅོག་གིས་གཞག་པ་དང་གསུམ་མོ། །དེ་ལྟར་གཞག་ཙམ་ཉིད་ན། དཔེར་ན་ཤེས་པ་དང་ལྡན་པའི་བཟོ་བོ་ཅིག་ལ། བཟོ་སྣ་གྲངས་ཀྱིས་གཏད་ན། ཉམ་མི་ང་བར་ཤེས་པ་དང་འདྲ་བར་ན། ལས་འཕྲོ་དག་པའི་གཤེན་རབ་ཀྱིས་ཀྱང་མན་ངག་འདི་ཐོས་ན། ཉམ་མི་ང་བར་སྒོམ་ཤེས་པ་ལ་བྱ་ལ། བསྒོམས་ན་འབྲས་བུ་ཐོབ་ངེས་པར་བསྟན་པའོ། །བརྟག་སྟངས་རྣམ་པ་གསུམ་པོ་ནི་ཅེས་པ། ཨེ་མ་ཧོ། གང་ཞིག་སྐྱེས་བུ་[132]དག་ལས་འཕྲོ་དང་སྐལ་བར་ལྡན་པ་ཞིག་གིས། སངས་རྒྱས་པའི་འབྲས་བུ་བསྒྲུབ་ནས། བརྟག་སྟངས་རྣམ་པ་གསུམ་དང་ལྡན་པར་བྱ་སྟེ། གང་ཞེ་ན། མཚོན་ནི་བདག་གི་གཉེན་པོར་འོང་པར་བརྟགས་ཏེ། སྤང་པའི་དོན་དུ་ཅོག་གིས་གཞག་པ་དང་གཅིག བུ་དང་གཉེན་ནི་བདག་འཁོར་བར་ཕྱིར་འཐེན་པའི་བཤལ་ཐག་ཏུ་ཤེས་པར་བརྟག་སྟེ། ཆགས་པ་མྱེད་པའི་དོན་དུ་ཅོག་གིས་གཞག་པ་དང་གཉིས། བདག་ལ་ཁྲོ་བ་པོ་རྣམས་ནི། བདག་སླུ་བ་པོ་ཡིན་པར་བརྟག་སྟེ། སྒྱུ་མར་ཤེས་པ་ཉིད་དུ་ཅོག་གིས་གཞག་པ་དེ་ལྟར་གསུམ་མོ། །དེ་ལྟར་བཞག་ཙམ་ཉིད་ན་ནི། དཔེར་ན་ལྟ་བའི་དམིགས་རྣོ་བ་ཅིག ལ་མཐོན་པོ་ཞིག་ཏུ་བཞག་ནས་བྱ་ར་བྱེད་དུ་བཅུག་ན། ཀུན་རྟོགས་ཏེ་འོང་བ་དང་འདྲ་བར་ན། ལས་འཕྲོ་དག་པའི་གཤེན་རབ་ཀྱིས་ཀྱང་མན་ངག་འདི་བརྟགས་ནས། ཀུན་རྟོགས་ཏེ་འཁོར་བ་ལ་ཉམ་མི་ང་བར་སྒོམ་ཤེས་པ་ལ་བྱ་ལ། བསྒོམས་ན་འབྲས་བུ་ཐོབ་ངེས་པར་བསྟན་པའོ།། ལྟ་སྟངས་རྣམ་པ་གསུམ་ཅེས་པ། ཨེ་མ་ཧོ་གང་ཞིག་སྐྱེས་བུ་དག ལས་འཕྲོ་དང་སྐལ་བར་ལྡན་པ་ཞིག་གིས་འགྲེ། བལྟ་སྟངས་རྣམ་པ་གསུམ་དང་ལྡན་བར་བྱ་སྟེ། གང་ཞེ་ན། ཡུལ་ཕས་སྣང་བ་ཐམས་ཅད་ནི་དབྱིངས་སུ་ལྟ། དབྱིངས་དེ་ལ་ཡང་དངོས་པོ་དང་མཚན་མ་རྡུལ་ཡང་མྱེད་པར་ཅོག་གིས་བཞག་པ་དང་གཅིག དབང་པོ་ཚུར་འཇུག་པའི་རིག་པ་ནི། ཡེ་ཤེས་སུ་ལྟ་བར་ཅོག་གིས་བཞག་པ་དང་གཉིས། དེ་དང་དེ་གཉིས་སུ་མྱེད་དེ་དཔྱོད་པ་ལས་འདས་པ་ནི། བོན་ཉིད་ཀྱི་སྐུ་བདེ་བ་ཆེན་པོ་དུ་བལྟ་སྟེ་ཅོག་གིས་བཞག་པ་དང་གསུམ་མོ། །དེ་ལྟར་བཞག་ཙམ་ཉིད་ན་དཔེར་ན་ན་ཆུང་གཞོན་ནུས་མེ་ལོང་གི་གཡའ་ཕྱིས་ནས་བལྟས་ན། རང་གི་བྱད་ལ་རྡུལ་དང་དྲི་མ་ཅི་འདུག་པ་གསལ་ཏེ་ཕྱི་ཤེས་པ་དང་འདྲ་བར་ན། ལས་འཕྲོ་དག་པའི་གཤེན་རབ་ཀྱིས་ཀྱང་མན་ངག་འདིའི་དོན་ལ་ལྟ་[133]ཤེས་ན། བག་ཆགས་ཀྱི་དོན་ཐམས་ཅད་གསལ་ཏེ། སྐྱོན་ཐམས་ཅད་སེལ་ཤེས་པས། གཏི་མུག་ལ་ཉམ་མི་ང་བར་སྒོམ་ཤེས་པ་ལ་བྱ་ལ། བསྒོམས་ན་འབྲས་བུ་ཐོབ་ངེས་པར་བསྟན་པའོ། །བསྡུ་ཐབས་རྣམ་པ་གསུམ་ཅེས་པ། ཨེ་མ་ཧོ་གང་ཞིག་སྐྱེས་བུ་དག་ལས་འཕྲོ་དང་སྐལ་བར་ལྡན་པ་ཞིག་གིས་འགྲེ། བསྡུ་ཐབས་རྣམ་པ་གསུམ་ལ་བསྡུ་སྟེ། གང་ཞེ་ན། ལུས་ཕྱག་རྒྱར་བསྡུ་སྟེ། རང་བཞིན་ཆ་ལུགས་ཀྱི་ཕྱག་རྒྱ་ལྔ་དང་མི་འབྲལ་བར་ཅོག་གིས་གཞག་པ་དང་གཅིག གསུང་སྙིང་པོར་བསྡུ་སྟེ། ཨ་དཀར་ས་ལེ་འོད་མ་བསླབ་ཡིད་ལ་བརྗོད་པ་ལ་བསྡུའ་སྟེ། སྙིང་པོ་ཆུ་བོའི་རྒྱུན་བཞིན་དུ་མ་གཅད་པར་ཅོག་གིས་གཞག་པ་དང་གཉིས། ཏིང་ངེ་འཛིན་དགོངས་པར་བསྡུས་སྟེ། བོན་ཉིད་ཀྱི་སྐུ་བདེ་བ་ཆེན་པོ་ཅིར་ཡང་མ་གཡོས་པ། རྟོག་དཔྱོད་ལས་འདས་པ་དེ་སལ་གྱིས་རྟོགས་པ་ལས། གསལ་ལོ་བའི་རྟོག་འཛིན་མྱེད་པར་ཅོག་གིས་བཞག་པ་དང་གསུམ་མོ། །དེ་ལྟར་བཞག་ཙམ་ཉིད་ན། དཔེར་ན་གསེར་ཕྱེ་ས་མ་ཡ་འབུམ་སྡེ་ཅིག ཞི་སྐ་ས་ཡི་སྐྱོང་བུར་བཞུ་བས། སོ་སོ་མ་ཡིན་གཅིག་ཏུ་འདྲིལ་བ་དང་འདྲ་སྟེ། ལས་འཕྲོ་དག་པའི་གཤེན་རབ་ཀྱིས་ཀྱང་། མན་ངག་འདི་ལ་སྡུད་ཤེས་ན་སོ་སོར་འབྱེད་པའི་ཉམ་མི་ང་བར་བསྒོམ་ཤེས་པ་ལ་བྱ་ལ། བསྒོམས་ན་འབྲས་བུ་ཐོབ་ངེས་པར་བསྟན་པའོ། །བསྙམ་ཐབས་རྣམ་པ་གསུམ་ཅེས་པ། ཨེ་མ་ཧོ་བསྒྲུབ་ན་བསྙམ་ཐབས་གསུམ་ལ་སྙོམས་པར་འཇུག་སྟེ། གང་ཞེ་ན། བདག་སྒོམ་པའི་དུས་སུ། འབྱུང་བའི་ཆ་སྙོམས་སྟེ། དྲོད་ཚད་ཆ་ལ་ཕབ་ལ། ཅོག་གིས་གཞག་པ་དང་གཅིག ཟ་ཆུའི་ཆ་སྙོམས་ཏེ། འབྱུང་བའི་དུས་གདབ་པར་ཅོག་གིས་གཞག་པ་དང་གཉིས། ཞི་གནས་དང་ལྷག་མཐོང་གི་ཆ་སྙོམས་ཏེ། བག་ཆགས་དང་ཀུན་གཞི་གཉིས་གཅིག་གི་ངང་དུ་གཅིག་མི་གཏང་བར་ཅོག་གིས་གཞག་པ་དང་གསུམ་མོ། །དེ་ལྟར་[134]བསྙམས་ཙམ་ཉིད་ན་ནི། དཔེར་ན་འབུམ་དབྱེལ་ཚེམས་ཀྱིས་བསྡམས་པས་ཚར་གང་ཡིན་པ་དེ་ལ་རིང་ཐུང་མྱེད་པ་དང་འདྲ་བར་ན། ལས་འཕྲོ་དག་པའི་གཤེན་རབ་ཀྱིས་ཀྱང་། མན་ངག་འདི་ལ་བསྙམས་ནས་འཇོགས་ཤེས་ན། ལྷག་མཐོང་གི་ཉམ་མི་ང་བར་སྙོམས་ཤེས་པ་ལ་བྱ་ལ། བསྒོམས་ན་འབྲས་བུ་ཐོབ་ངེས་པར་བསྟན་པའོ། །དཔག་སྟངས་རྣམ་པ་གསུམ་ཅེས་པ། ཨེ་མ་ཧོ་བསྒྲུབ་ན་དཔག་སྟངས་རྣམ་པ་གསུམ་པོ་འདི་ལ་འཇུག་པར་བྱ་སྟེ། གང་ཞེ་ན། སྤྱོད་པས་ལ་བོར་ཏེ། ཅི་ལ་ཡང་ཆགས་པ་མྱེད་པར་དབེན་པར་ངེས་པའི་གནས་བསྙག་པ་དང་གཅིག ལྟ་བས་ཅི་ལ་ཡང་ཐོགས་པ་མྱེད་པར་གང་ལ་ཡང་མི་ལྟ་བར། བོན་ཉིད་ཀྱི་དོན་བཙལ་བ་དང་གཉིས། དགོངས་པས་ཅི་ལ་ཡང་སྤྱོད་པ་མྱེད་པས། སྐྱོན་དང་བྲལ་བ་སངས་རྒྱས་པའི་འབྲས་བུ་བསྒྲུབ་པ་དང་གསུམ་མོ། །དེ་ལྟར་དཔག་ཙམ་ཉིད་ན། དཔེར་ན་སེང་གེ་གངས་དཀར་གྱི་རྩེ་མོ་ལ་འཕྱོང་པ་དང་། ཆུ་རླུང་རི་བྲག་གང་ལ་ཡང་ཐོགས་པ་མྱེད་པར་མཆོངས་པས་གང་འདོད་པའི་གངས་ཀྱི་རྩེ་མོའམ། རིའི་རྩེ་མོར་ཕྱིན་ནས་འགྲོ་བ་དང་འདྲ་བར་ན། ལས་འཕྲོ་དག་པའི་གཤེན་རབ་ཀྱིས་ཀྱང་། མན་ངག་འདིའི་དོན་ཐོས་ནས། སངས་རྒྱས་པའི་འབྲས་བུ་སྒྲུབ་ན། འཁོར་རྣམས་ལ་ཆགས་པ་མྱེད་པར་དབེན་པར་ངེས་པའི་གནས་སུ་ཞུགས་ནས་བསྒོམས་ན། འཁོར་བ་ལ་ཕྱིར་མི་ལྟུང་པའི་ཉམ་མི་ང་བར་བསྒོམ་ཤེས་པ་ལ་བྱ་ལ། བསྒོམ་ན་འབྲས་བུ་ཐོབ་ངེས་པར་བསྟན་པའོ། །བསྒྲུབ་ཐབས་རྣམ་པ་གསུམ་ཅེས་པས། ཨེ་མ་ཧོ་སྒྲུབ་ན་སྒྲུབ་ཐབས་རྣམ་པ་གསུམ་པོ་འདི་དང་ལྡན་པར་བྱ་སྟེ། གང་ཞེ་ན། ཕྱག་རྒྱ་རྣམ་པ་ལྔ་དང་མ་བྲལ་བར་རྒྱུན་དུ་ཞུགས་པས། མི་འགྱུར་བ་གཡུང་དྲུང་གི་སྐུ་འགྲུབ་ངེས་པ་དང་གཅིག སྙིང་པོ་བར་ཆད་མྱེད་པར་རྒྱུན་དུ་ཞུགས་པས། རང་བཞིན་མྱེད་པའི་གསུང་འགྲུབ་ངེས་པ་དང་[135]གཉིས། ཏིང་འཛིན་བསྒོམ་དུ་ཡང་མྱེད་ལ། ཡེངས་སུ་ཡང་མྱེད་པས། གསལ་ལ་མ་ཡེངས་པའི་ངང་ལ་རྒྱུན་དུ་ཞུགས་པས། མཉམ་ཉིད་འཁྲུལ་པ་མྱེད་པའི་ཐུགས་ཡང་དག་པ་འགྲུབ་ངེས་པ་དང་གསུམ་མོ། །དེ་ལྟར་བསྒྲུབས་ཙམ་ཉིད་ན་ནི། དཔེར་ན་འདབ་ཆགས་ཀྱི་རྒྱལ་པོ་ཁྱུང་མཆོག་གིས། གཤོག་རྒྱངས་ཐང་བཅད་པའི་དུས་ན། བར་སྣང་ལ་ཡར་ཇེ་མཐོ་ཇེ་མཐོ་འགྲོ་བ་ལས། མར་ལྟུང་པའི་ཉམ་མི་ང་བ་དང་འདྲ་བར་ན། ལས་འཕྲོ་དག་པའི་གཤེན་རབ་ཀྱིས་ཀྱང་། མན་ངག་འདིའི་དོན་ཐོས་ནས། དོན་རྣམ་པ་གསུམ་པོ་འདི་ཐག་བཅད་ནས་བསྒོམས་ན། བགྲོད་པ་མྱེད་པ་གཡུང་དྲུང་གི་ས་ལ་ཕྱིན་པས། འཁོར་བའི་ས་ལ་ལྟུང་པའི་ཉམ་མི་ང་བས། དོན་གྱི་འབྲས་བུ་སྒོམ་ཤེས་པ་ལ་བྱ་ལ། བསྒོམས་ན་འབྲས་བུ་ཐོབ་ངེས་པར་བསྟན་པའོ། །གསལ་བ་རྣམ་པ་གསུམ་ཅེས་པ། ཨེ་མ་ཧོ་བསྒྲུབ་ན། གསལ་བ་རྣམ་པ་གསུམ་པོ་འདི་ལ་ཡངས་པ་མྱེད་པར་གསལ་བར་བྱ་སྟེ། གང་ཞེ་ན། ཕྱག་རྒྱ་མི་བསྒྱུར་བསྒྱུར་དུ་མྱེད་པས། བོན་ཉིད་འགྱུར་བ་མྱེད་པའི་སྐུར་གསལ་བ་དང་གཅིག སྙིང་པོ་མི་སྒྲོགས་བསྒྲགས་སུ་མྱེད་པའི་བོན་ཉིད་འགག་འཚེར་མྱེད་པའི་གསུང་དུ་གསལ་བ་དང་གཉིས། ཏིང་ངེ་འཛིན་མི་བསྒོམ་བསྒོམ་དུ་མེད་དེ། གསལ་ལ་མི་ཡེངས་པས། མཚན་མར་མི་རྟོག་པ་བོན་ཉིད་ཀྱི་ཐུགས་སུ་གསལ་བ་དང་གསུམ་མོ། །དེ་ལྟར་གསལ་ཙམ་ཉིད་ན། དཔེར་ན་བར་སྣང་གི་ཁ་ལ་ཐུགས་རྗེ་འོད་དང་ལྡན་པའི་ཉི་མ་ཅིག་ཤར་ནས། གསལ་བའི་རྒྱུ་མྱེད་པར་རི་ལུང་ཐམས་ཅད་དུས་ཅིག་དུ་གསལ་ཏེ། མུན་པས་བསྒྲིབས་པའི་ཉམ་མི་ང་བ་དང་འདྲ་བར་ན། ལས་འཕྲོ་དག་པའི་གཤེན་རབ་ཀྱིས་ཀྱང་། མན་ངག་འདི་ལ་གསལ་ཐེབས་ན། འདི་དང་ཕྱི་མ་གཉིས་ཀ་བལྟས་པའི་རྒྱུ་མྱེད་པར་གསལ་ཏེ། མན་ངག་བྱིང་རྨུགས་ཀྱིས་གཏིབ་པའི་ཉམ་མི་ང་བར་[136]བསྒོམ་ཤེས་པ་ལ་བྱ་ལ། བསྒོམས་ན་འབྲས་བུ་ཐོབ་ངེས་པར་བསྟན་པའོ། །དམྱིགས་མྱེད་རྣམ་པ་གསུམ་ཅེས་པ། ཨེ་མ་ཧོ་གང་ཞིག་སྐྱེས་བུ་དག་ལས་འཕྲོ་དང་སྐལ་བར་ལྡན་པ་ཞིག་གིས། སངས་རྒྱས་པའི་འབྲས་བུ་འདི་བསྒྲུབ་པར་འདོད་ན། མི་དམིགས་པ་རྣམ་པ་གསུམ་ལ། གསལ་བར་གནས་པར་བྱ་སྟེ་གང་ཞེ་ན། སྐུ་ཕྱག་རྒྱ་ཆེན་པོར་བཅས་ཀྱང་། བཅས་སོ་སྙམ་པ་མྱེད་པའི་དོན་དུ་གསལ་ལ་དམྱིགས་སུ་མྱེད་པ་དང་གཅིག་ཆུ་བོའི་རྒྱུན་བཞིན་མ་ཆད་པར་བཟླས་ཀྱང་བཟླས་སོ་སྙམ་པ་མྱེད་པའི་དོན་དུ་གསལ་ལ་དམྱིགས་སུ་མྱེད་པ་དང་གཉིས། ཏིང་ངེ་འཛིན་ཐུགས་སུ་གསལ་ཀྱང་། གསལ་ལོ་སྙམ་པའི་རྟོག་འཛིན་ལས་བསྡའ་སྟེ། གསལ་ལ་དམྱིགས་སུ་མྱེད་པ་དང་གསུམ་མོ། །དེ་ལྟར་དམྱིགས་ལས་འདས་ཙམ་ཉིད་ན། དཔེར་ན་བར་སྣང་གི་ཁ་ལ་གཞའ་ཚོན་ཅིག་གསལ་བ་དེ། བལྟ་རུ་ཡོད་ལ་གཟུང་དུ་མྱེད་པ་ཡིན་པས། ཕྱིན་ནམ་བདས་ན། སླར་ཇེ་རིང་ཇེ་རིང་འགྲོ་བ་དང་འདྲ་བར་ན། སྐུ་གསུང་ཐུགས་ཀྱི་མན་ངག་འདི་ཡང་བསྒོམ་དུ་ཡོད་ལ་དམྱིགས་སུ་མྱེད་པ་ཡིརྣ་པས། དམྱིགས་སམ་བཙལ་ན། སླར་འཁོར་བ་ལ་ལྟུང་ངེས་ཏེ། དེ་ལྟར་སྐྱོན་ཆེ་བས་མི་ཡེངས་པར་བསྒོམ་དུ་མྱེད་པ་ཉིད་ལ་རིག་པ་རྒྱུན་ཆགས་སུ་གསལ་གདབ་ལ་གཞག་གོ །དེ་ལྟར་ཤེས་ནས་འབྲས་བུ་ལ་གདོན་མི་རྡུག་ངེས་པའོ། །ཅོག་བཞག་མའི་དགུ་སྐོར་བཤད་པའོ། །རྟག་ཆད་གཉིས་ཀྱི་མཐའ་བསལ་ལ་ཅེས་པ། ཨེ་མ་ཧོ་གང་ཞིག་སྐྱེ་བུ་དག་ལས་འཕྲོ་དང་སྐལ་པར་ལྡན་པ་ཞིག་གིས། སངས་རྒྱས་པའི་འབྲས་བུ་འདི་བསྒྲུབ་པར་འདོད་ན། རྟག་ཆད་གཉིས་ཀྱང་གཅིག་གི་དབང་དུ་གཅིག་མི་གཏང་བར། མི་དམིགས་པའི་ངང་ལ་གསལ་བཏབ་ལ། རིག་པ་རྒྱུན་ཆགས་སུ་གཞག་གོ། །ཡོད་པར་ཀྱང་ནི་མི་ལྟ། སྟོང་པར་ཀྱང་མི་སྨོན། རྟག་[137]པར་ཀྱང་མི་གཟུང་། མྱེད་པར་ཀྱང་མི་གཅོད་དོ། །འོ་ན་ཀུན་གཞི་བྱང་ཆུབ་སེམས་འདི་ཅི་ལྟར་གཞག་ཞེ་ན། ཡོད་པར་མི་ལྟ་བ་ནི། བྱང་ཆུབ་ཀྱི་སེམས་བདེ་བ་ཆེན་པོ་འདི། ཡེ་ནས་དངོས་པོ་དང་མཚན་མ་རྡུལ་ཀྱང་མྱེད་པ། ནམ་ཀ་ལྟར་སྟོང་ཞིང་བདག་མྱེད་པར་བསྒོམས་པས། ཡོད་པར་ལྟ་བའི་མཐའ་བསལ་ཏེ། སྐྱེ་བ་མྱེད་པའི་བྱང་ཆུབ་སེམས་སུ་བཞག སྟོང་པར་མི་སྨོན་པ་ནི། བྱང་ཆུབ་སེམས་བདེ་བ་ཆེན་པོ་འདི་ནི། རང་འབྱུང་གི་ཡེ་ཤེས་ཉིད་ལ་ཉིད་འཆར་ཞིང་། ཐིག་ལེ་ཆེན་པོ་ཉག་གཅིག་དུ་གསལ་བར་བསྒོམས་པས། སྟོང་པར་ལྟ་བའི་མཐའ་བསལ། མི་འགྱུར་སྐུ་ལ་གསལ་བའི་ཡེ་ཤེས་ལྟ་བའི་བྱང་ཆུབ་སེམས་སུ་གཞག རྟག་པར་མི་གཟུང་པ་ནི་བྱང་ཆུབ་ཀྱི་སེམས་བདེ་བ་ཆེན་པོ་འདི་ནི། རྣམ་པར་རྟོག་པར་མཐའ་ཐམས་ཅད་ལས་བརྡའ་ཞིང་། འདི་ཞེས་བྱ་བ་མྱེད་པར་བསྒོམས་པས། རྟག་པར་ལྟ་བའི་མཐའ་བསལ་ཏེ། ཆགས་པའི་སྐྱོན་དང་བྲལ་བའི་བྱང་ཆུབ་སེམས་སུ་གཞག མྱེད་པར་ཀྱང་མི་གཅོད་པ་ནི། བྱང་ཆུབ་ཀྱི་སེམས་བདེ་བ་ཆེན་པོ་འདི་ནི། ཡེ་ནས་ཡོད་སྟེ། རང་འབྱུང་གདོད་ནས་དག་པར་བསྒོམས་པས། མྱེད་པར་ལྟ་བའི་མཐའ་བསལ་ཏེ། རྒྱུ་འབྲས་མི་སླུ་ངེས་པའི་བྱང་ཆུབ་ཀྱི་སེམས་སུ་གཞག་གོ །དོན་དམ་པ་རྟག་ཙམ་ན་མི་རྟག་པས། འཇོམ་པ་མ་ཡིན་སྟེ། མི་རྟག་ཙམ་ན་རྟག་པས་འཇོམས་པ་མ་ཡིན། གཉིས་ཀ་མ་ཡིན་དོན་གཅིག་དུ་འདུས་ཏེ། གསལ་ལ་རང་བཞིན་མྱེད་པ་མཉམ་པ་ཉིད་གཉིས་སུ་མྱེད་པར་བསྒོམ་མོ། །མན་ངག་སེམས་ཀྱི་ཅོག་བཞག་ཅེས་པ། ཨེ་མ་ཧོ་སྒྲུབ་ན་མན་ངག་འདིའི་དོན་ལ་ཅོག་གིས་གཞག་སྟེ། དང་པོ་མན་ངག་ཞེས་བྱ་བ་ནི། སྟོན་པ་ཐུགས་ཀྱི་མན་ངག་རང་བཞིན་མྱེད་པའི་གསུང་གིས་བསྟན་ནས། གང་ཟག་ཚིག་དང་ངག་གིས་བཤད་ནས། གོ་ཞིང་རྟོགས་པར་སྟོན་པས་ནི། མན་ངག་ཞེས་བྱ་ལ། [138] སེམས་ནི་སྐྱེ་ཤི་གཉིས་སུ་མྱེད་པའི་དོན་ལ་སེམས་པས་ཀྱང་སེམས། རྟག་ཆད་གཉིས་སུ་མྱེད་པའི་དོན་ལ་སེམས་པས་ཀྱང་སེམས། མི་གཡོ་དགོངས་པའི་དོན་ལ་སེམས་བས་ཀྱང་སེམས་སོ། །ཅོག་གིས་གཞག་པ་ནི་དྲང་སྲོང་མན་ཆད་ཀྱི་བཞེད་ལྟར་འབྲས་བུ་ཕྱིས་འོང་པར་ཀྱང་མི་གཞག ཨ་དཀར་བ་ལྟར་མངོན་དུ་མ་གྲུབ་ན་མི་རུང་བྱ་བར་ཀྱང་མི་དམྱིགས། སྐྱེས་བུ་གཉིད་ལོག་པ་ལྟར་བྱིང་རྨུགས་གཏིབས་སྟེ་བསམ་པ་མྱེད་པ་ཡང་མིན། མཛངས་པ་སྒྲིན་པོ་ལྟར་མི་དྲན་རྒུ་དྲན་པར་ཀྱང་མི་བསམ། དྲང་སྲོང་པ་ལྟར་ཅི་བཞིན་ཐད་ཀམ་དུ་ཡང་མི་དགུག སྨད་འཚོང་ཟོལ་མ་ལྟར་ཆགས་ལྟར་ཀྱང་མི་བྱ། དབལ་གྱི་གཞུང་ལྟར་ཞེ་སྡང་གདུག་པ་ཡང་མི་བསྐྱེད། འོ་ན་ཀུན་གཞི་བྱང་ཆུབ་སེམས་ཀྱི་འདི་ཅི་ལྟར་གཞག་ཞེ་ན། ཡོད་མྱེད་གཉིས་ཀྱི་མཐའ་ལས་འདས་སྟེ། མཚན་མ་དང་་དངོས་པོ་ལ་ཡེ་ནས་མི་གནས་པའི་དོན་དེ། ས་ལེ་གསལ་བར་རྟོགས་པ་ལས་གསལ་ལོ་བའི་རྟོག་པ་ལས་ཀྱང་བརྡའ་སྟེ། གསལ་ལ་རྟོག་པ་རྡུལ་ཀྱང་མེད་པའི་ངང་ལས་མ་གཡོས་པ་ལས་མ་ཡེངས་པར་བསྒོམས་སྟེ་གཞག་གོ །བསྒོམ་དུ་ཅི་ཡང་མྱེད་ཅེས་པ། ཨེ་མ་ཧོ་བསྒྲུབ་ན་བསྒོམ་ཞེས་བྱ་བའི་དམྱིགས་པའི་ཆ་ནི་འཕྲ་རབ་ཀྱི་རྡུལ་ལས་བཞི་བཅུ་རྩ་བཞིར་བགོས་པའི་ཆ་ཙམ་ཡང་། བསྒོམ་དུ་མེད་པས་ནི་བསྒོམ་དུ་ཅི་ཡང་མེད་ཞེས་བྱའོ། །ཡེངས་སུ་མྱེད་པའི་མན་ངག་སྟོན་ཅེས་པ་ཨེ་མ་ཧོ་བསྒྲུབ་ན། ཡེངས་སུ་ནི་བར་སྣང་ལ་ཀློག་འགྱུར་བ་ཙམ་ཡང་ཡེངས་སུ་མྱེད་པར་བསྒོམ། དེ་ལྟར་བསྒོམས་པས། མན་ངག་གི་ཐོག་དུ་ནི་བཞག་པ་མྱེད་པར་ཕེབས་པར་སྟོན་པས་ནི། ཡེངས་སུ་མྱེད་པའི་མན་ངག་སྟོན་ཞེས་བྱའོ། །ངང་ལ་ངང་གིས་ཅེས་པ། ཨེ་མ་ཧོ་སྒྲུབ་ན་བོན་ཉིད་སྟོང་ཞིང་བདག་མེད་པའི་ངང་ལ། བྱང་ཆུབ་སེམས་སྣང་ལ་རང་བཞིན་མྱེད་པར་གནས་པ་ལས། [139] ཡང་ན་བོན་ཉིད་མཚན་མ་ཡོངས་དང་བྲལ་བའི་ངང་ལ། བྱང་ཆུབ་སེམས་བདལ་པ་ཆེན་པོར་གནས་ལ། ཡང་ན་བོན་ཉིད་རང་བཞིན་མྱེད་པའི་ངང་ལ། བྱང་ཆུབ་ཀྱི་སེམས་ཡེ་ནས་ཡོད་པར་གནས་ལ། ཡང་ན་བོན་ཉིད་ཀྱི་ངང་ལ་སེམས་ཉིད་གནས་པས་ནི། ངང་ལ་ངང་གིས་གནས་ཞེས་བྱའོ། །རིག་པའི་རྒྱུན་ཅེས་པ། ཨེ་མ་ཧོ་སྒྲུབ་ན་འདིའི་དོན་རིག་པར་བྱ་སྟེ། དེ་ལ་རིག་པ་ནི་བདག་དང་གཞན་དུ་འཛིན་པ་མྱེད་པའི་དོན་རིག ཡོད་མྱེད་གཉིས་སུ་མྱེད་པའི་དོན་རིག རྒྱུ་འབྲས་གཉིས་སུ་མྱེད་པར་ཤེས་པའི་དོན་རིག་པས་ན་རིག་ལ། རྒྱུན་ནི་ལུང་ལས་ཀྱང་ཉི་ཟླས་རྒྱུན་ཏུ་ཕྱིན་ཀྱང་ཕྱིན་པའི་དུས་མཐའ་མྱེད། ཆུ་བོས་རྒྱུན་ཏུ་བབ་ཀྱང་ཟད་པའི་དུས་མཐའ་མྱེད། ཚེ་ལུས་རྒྱུན་དུ་འཕོས་ཀྱང་ཆུབ་པའི་དུས་སུ་མཐའ་མྱེད་ཅེས་འབྱུང་སྟེ། དེ་ལྟར་རྒྱུན་རིང་པས་རྟོགས་པར་རྐོན་ཞིང་སངས་རྒྱས་པར་དཀའ་བས། རིག་པའི་རྒྱུན་ནི་བོན་ཉིད་ཀྱི་ངང་ལ་རིག་པའི་ཡེ་ཤེས་ཆུ་བོའི་རྒྱུན་བཞིན་དུ་མི་འཆད་པར་གསལ་གདབ་པོ། །འདི་ལ་ཅོག་གིས་གཞག་ཅེས་པ། ཨེ་མ་ཧོ་བསྒྲུབ་ན་མན་ངག་འདིའི་དོན་ལ་གཞག་པར་བྱ་སྟེ། གང་ཞེ་ན་བོན་ཉིད་ནམ་མཁའ་ལྟར་ཡོངས་སུ་རྒྱ་མ་ཆད་པར་སེམས་ཉིད་གསལ་བ་ཆེན་པོ་ཁྱབ་བདལ་བར་བཞག བོན་ཉིད་གཡོ་བ་མྱེད་པའི་ངང་ལ་སེམས་ཉིད་རེ་དོགས་མྱེད་པའི་ངང་ཉིད་བཞག བོན་ཉིད་སྐྱེ་བ་མྱེད་པའི་དབྱིངས་སུ་སེམས་ཉིད་གསལ་ལ་མ་འགག་པར་བཞག བོན་ཉིད་སྒྲོ་སྐུར་མེད་པའི་དབྱིངས་སུ། སེམས་ཉིད་བཏང་བྲལ་མྱེད་པར་གཞག བོན་ཉིད་འཛིན་པ་མྱེད་པའི་དབྱིངས་སུ་སེམས་ཉིད་ཆགས་པ་མེད་པར་གཞག བོན་ཉིད་མ་གཡོས་པའི་ངང་ལ་སེམས་ཉིད་མ་བཅོས་པ་གཞག བོན་ཉིད་གསལ་བ་ལ་སེམས་ཉིད་མ་ཡེངས་པ་གཞག བོན་ཉིད་མཚན་མ་དང་བྲལ་བ་ལ། སེམས་ཉིད་དཔྱོད་ལས་འདས་པ་གཞག བོན་ཉིད་[140]མཚོན་དུ་མྱེད་པ་ལ་སེམས་ཉིད་དཔག་ཏུ་མྱེད་པ་དང་དགུའོ། །སྒོམ་ནུས་ཅེས་པས། འདིས་སྣོད་བརྟག་སྟེ། ལོ་གསུམ་ཕྱིའི་ཡུལ་བརྟག ལོ་གསུམ་ནང་གི་བཅུད་བརྟག་སྟེ། གསང་བའི་གཉེར་ཐུབ་པ། བསྒོམ་བསྒྲུབ་དང་དུ་ལེན་པ། སྲོག་ལུས་ལ་ཆགས་པ་མྱེད་པ། འཁོར་རྣམ་པ་ཡོངས་སུ་སྤོང་པ། སློབ་དཔོན་ལ་ཕུད་དུད་ཆེ་བ། གཏད་ན་སྒོམ་ནུས་པ། བསླབས་ན་སྒྲོགས་ཤེས་པ། དད་པ་ཆེ་བ་ལ་སེར་སྣ་ཆུང་པ། སྣོད་དང་ལྡན་པ་དེ་ལྟ་བུ་འགའ་ལ་སྤྲོའོ། །མང་དུ་བསྟན་པར་ཀྱང་མ་གསུང་སྟེ། སྣོད་མྱེད་ཀུན་ལ་མི་བསྟན་ནོ། །སྣོད་མྱེད་ཀུན་ལ་བསྟན་པ་ནི། དོན་དུ་མི་སྒོམ་ཚིག་ཏུ་སྒྲོགས། རྣ་བས་ཐོས་ན་ཤེད་༼ཀ ཞེད་༽ལ་དཔའ། ལག་ཏུ་ཐོབ་ན་ཟོང་དུ་ཆེ། དེ་ལ་བསྟན་པར་ཡོང་མ་གསུངས། མ་བཤད་དཔེ་ཚོང་མི་བྱ་དམ་ཚིག་ཡིད་ལ་ཟུང་། སྲི་ཞུ་གུས་པ་ཆུང་ན་བོན་མི་གཉན་ལ་གང་ཟག་མི་བརྗིད། འདི་ལས་འདས་ན་བོན་གྱི་ཚོང་པ་བྱ་སྟེ། དམ་ཚིག་ཉམ་པ་ཡིན། སྒོམ་ཆེན་གཤེན་སྒུར་དེ་སྐད་གསུང་། དེ་ནས་ཞུ་ཡས་ལེགས་པོས་མནོས་པ་ལགས་སོ།། །། དེ་དད་པ་ཆེ་ལ་སེར་སྣ་ཆུང་བ། ཚིག་བོར་དོན་ལ་ཞུགས་པ། འགའ་འགའ་ཟུང་ཟུང་ལ་གཏད་དོ། །སྣོད་བསྟན་པའོ། ཟབ་པོ་ལེགས་སོ། རྫོགས་སོ།། ༎སྤྱི་སྒོམ་པའི་ལུང་ལས། ངང་གིས་བསྒོམ་པ་དང་ཐུན་གྱིས་བསྒོམ་པ་གཉིས་ཏེ། དེ་གང་ཞེ་ན། ངང་གིས་བསྒོམ་པར་བྱ་བ་ནི། བྱང་ཆུབ་ཀྱི་སེམས་ཡོད་མེད་གཉིས་ཀྱི་མཐའ་ལས་འདས་ཏེ། མཚན་མའི་དངོས་པོ་ལ་ཡེ་ནས་མི་གནས་པའི་དོན་དེ། ས་ལེ་གསལ་བར་རྟོགས་པ་ལས། གསལ་ལོ་བའི་རྟོག་པ་ལས་ཀྱང་འདས་ཏེ། གསལ་ལ་རྟོག་པ་རྡུལ་ཀྱང་མྱེད་པའི་ངང་ལས་མ་གཡོས་པ་ལ་མ་ཡེངས་པར་བསྒོམ་སྟེ། འགྲོ་ཡང་རུང་འདུག་ཀྱང་རུང་ཉལ་ཀྱང་རུང་། ཁ་སྦུབ་གན་རྐྱལ་གང་བྱེད་ཀྱང་རུང་། ངང་དེ་ལ་གནས་པ་ནི། [141] ངང་གིས་བསྒོམ་པའོ། །བསྒོམ་པ་ཐམས་ཅད་ཀྱི་ཕུགས་ཀྱང་དེའོ། །མང་ཚིག་ཉུང་༼དུ་བསྡུས་༽འབྲས་བུ་ཡུ་བ་ནས་བཟུང་པ་ཡིན་ནོ། །འདི་ལ་འདྲིས་པར་བྱའོ། ། ཡང་ན་ཡུལ་ཕས་སྣང་བ་ཐམས་ཅད་ནི་དབྱིངས་ཡིན་ལ། དབྱིངས་དེ་ལ་ཡང་དངོས་པོ་དང་མཚན་མ་རྡུལ་ཀྱང་མེད་ལ། དབང་པོ་ཚུར་འཇུག་པའི་རིག་པ་ནི་ཡེ་ཤེས་ཡིན་ལ། ཡེ་ཤེས་དེ་ལ་ཡང་དངོས་པོ་དང་མཚན་མ་རྡུལ་ཀྱང་མྱེད་ལ། དེ་དང་དེ་གཉིས་ཡེ་ནས་གཉིས་སུ་མྱེད་པས་ནི་འགྱུར་བ་མྱེད་པ་གཡུང་དྲུང་གི་སྐུ་ཡིན་ལ། སྐུ་དེ་ལ་ཡང་དངོས་པོ་དང་མཚན་མ་རྡུལ་ཀྱང་མྱེད་སྟེ། མྱེད་པའི་དོན་ལ་ཐིག་ལེ་ཆེན་པོ་ཉག་གཅིག་དུ་གསལ་བཏབ་པ་སྟེ། དེ་ལ་མ་ཡེངས་པར་བསྒོམ་པའོ། །རྟོགས་པ་དཀའ་ཞིང་རིག་པར་དཀོན་པས། དེ་ལ་ཡུན་རིང་དུ་བར་འདྲིས་པར་བྱའོ། །ཐུན་གྱི་སྒོམ་པ་བྱ་བ་ནི། གོང་མའི་དོན་དེ་མི་གསལ་ཞིང་བྱིང་རྨུགས་སུ་སོང་གྱིས་དོགས་པས། དགོངས་ཐུན་དྲངས་སུ་བཅད་ནས་བསྒོམ་པའོ། །ཡང་ན་སྒོམ་པ་ཐམས་ཅད་ནི་ཏིང་ངེ་འཛིན་རྣམ་པ་གསུམ་དུ་འདུས་སྟེ། དེ་གང་ཞེ་ན། དེ་བཞིན་ཉིད་ཀྱི་ཏིང་ངེ་འཛིན་དང་། ཀུན་ཏུ་སྣང་བའི་ཏིང་ངེ་འཛིན་དང་།རྒྱུའི་ཏིང་ངེ་འཛིན་དང་རྣམ་པ་གསུམ་སྟེ། དེ་བཞིན་གྱི་ཏིང་ངེ་འཛིན་བྱ་བ་ནི། བོན་གྱི་སྐུ་མཚན་མ་མྱེད་པ་དེ། ཇི་བཞིན་པར་མི་དམྱིགས་པའམ། མཚན་མ་མྱེད་པའི་ངང་ལ། སེམས་ཁུག་པར་ཅུང་ཟད་གཞག་པའོ། །དེ་ནས་ཀུན་ཏུ་སྣང་བའི་ཏིང་ངེ་འཛིན་བྱ་བ་ནི། བདག་གི་ཐུགས་ཁ་ནས་འོད་ཀྱི་འཕྲོ་འདུ་ལས། ཡི་གེ་ཨ་ཅིག་གསལ་བར་བསྒོམ། དེ་ལ་ཨ་དཀར་ས་ལེ་འོད་ཅེས་བརྗོད་པས། སྟོང་གསུམ་ཨ་ཡིས་ཁེངས་པར་བསམ། སང་ཧ་ར་ན་འདུ་ཞེས་བརྗོད་པས། བདག་ལ་འདུས་པར་བསྒོམ་པའོ། རྒྱུའི་ཏིང་ངེ་འཛིན་ཡི་གེ་ཨ་ལས་ཡི་དམ་གྱི་ལྷ་གཤེན་ལྷ་འོད་དཀར་མདུན་གྱི་བར་སྣང་ལ་གསལ་བར་བསྒོམས་[142]ནས་བདག་དང་གཉིས་སུ་མྱེད་པར་བྱེད་པའོ། །དོན་དམ་པར་རྩ་བ་རང་གི་སེམས་མཉམ་པ་ལ་བཞག་ནས་བསྒོམས་ན། སྟོང་པར་ཀྱང་མྱི་སྨོན། རྟག་པར་ཀྱང་མི་གཟུང་། ཡོད་པར་ཀྱང་མི་བལྟ། མྱེད་པར་ཀྱང་མི་གཅོད། དྲང་སྲོང་མན་ཆད་ཀྱི་གཞུང་ལྟར་འབྲས་བུ་ཕྱིས་འོང་པར་ཀྱང་མི་གཞག རུ་ཏྲ་ནག་པོ་ལྟར་ཞེ་སྡང་ཡང་མི་བསྐྱེད་དེ། ཀུན་གཞི་བྱང་ཆུབ་ཀྱི་སེམས་འདི་ནི། གདོད་མ་ནས་མ་བྱུང་མ་སྐྱེས་པ། འཕོ་འགྱུར་མྱེད་པའི་ངང་དུ་གནས་ན། བོན་ཉིད་ཀྱི་ངང་དུ་ཀུན་འགྲུབ་ཀྱི་སྐུ། ལྷུན་གྱིས་གྲུབ་པར་གནས། རང་འབྱུང་གི་སེམས་འགྱུར་བ་མྱེད་པའི་གཡུང་དྲུང་། དགའ་བ་ཆེན་པོའི་ངང་དུ་སེམས་རྣལ་དུ་ཕབ་སྟེ། མི་བསྐྱེད་པར་རྣལ་དུ་ཕེབས་ན་ནི། མི་ཟེར་གྱི་ཟུགས་ཀྱང་རང་མི་སྔང་། བདུད་སྲིན་གང་གིས་ཀྱང་བར་དུ་མི་གཅོད་དེ། ལྟ་བ་ཡེངས་སུ་ཐུབ་ཞེས་ཀྱང་དེ་ལ་བྱའོ༎ དེ་ལྟར་རྟོགས་ན་ལྟ་བ་ཆེན་པོའི་ནང་ནས་ཀྱང་། བཙལ་བའི་བསམ་པས་ཀྱང་དབྱིངས་མི་བསྐྱོད། དེ་ལྟར་རྟོགས་ན་མཐའ་འབུས་མེད་པ་ནི་ཁྱབ་བདལ་ཆེན་པོ། ཕྱི་ནང་མྱེད་པ་ནི་ཡེ་ཟང་མ། སྐྱོན་ཡོན་མྱེད་པར་ལྷུན་གྱིས་རྫོགས་པ། བགྲོད་དུ་མྱེད་པས་བརྩོལ་སེམས་དང་བྲལ་བ། གཟུང་འཛིན་མྱེད་པས་དམྱིགས་སེམས་དང་བྲལ་བའོ།། དཀྱིལ་འཁོར་ལུས་པ་མྱེད་པས་མཐའ་དབུས་མྱེད། འཕྲིན་ལས་ལུས་པ་མྱེད་པས་བྱིན་བརླབས་ཆེན་པོའོ། །དངོས་གྲུབ་འདུས་པ་མྱེད་པས་ཐམས་ཅད་མཁྱེན་པའོ། །དེ་ལྟར་རྟོགས་ན་གདོད་དག་རབ་འབྱམས་ཀྱི་བོན་ཅིག་བཤད་ཀྱང་། ཚིག་ཐོག་ཏུ་ཕེབས་པའི་སྒོ་ནས། གང་ཡང་ཐོག་ཏུ་ཕེབས། འོན་ཏང་ན་བྱ་རྩལ་དང་ཆས་པ་འདི་ཀུན་དབྱིངས་མ་བསྐྱོད་པར་བསྒོམ། ལྟ་སྒོམ་ཅིག་པ། རྗོགས་སྷོ།། །།སྒོམ་ཆེན་གཤེན་སྒུར་གྱི་གཏེར་ལུགས་སྷོ༎ ཞུ་ཡས་ལེགས་པོ་ལ་བསྒོམ་ལུང་མཉམ་པའི་དབང་བསྐུར་ནས་དབང་རྟགས་སུ་སྣང་བ་ལགས་སོ། །ཨུ་ཡ་ཁ་ཐམ༎[143]རྒྱུན་ཐག་གཞུང་ས་གཅོད་དང་འགྲེལ་བ་བཅས་པ་བཞུགས་སོ༎    སྟོན་པ་ཐུགས་རྗེ་ཆེ་ལ་ཐབས་མཁས་པ། ཐམས་ཅད་མཁྱེན་པའི་ཡེ་ཤེས་དང་ལྡན་པ་དེས། ཐུགས་རྗེ་ཆེན་པོ་བྱིན་གྱིས་རླབས་ཀྱིས་བསྟན་ཅིང་བཤད་པ། སྤྱིར་ལུང་དང་མན་ངག་ལྟ་སྤྱོད་དང་རྒྱུད་དང་གསུམ་ཀྱི་འཆད་ལུགས་ཀྱིས། དེ་ལ་རྒྱུད་ཐམས་ཅད་ཀྱི་འཆད་ལུགས་ཀྱི་ནི། ཕུན་སུམ་ཚོགས་པ་གླེང་གཞི་ལྔ་འིས་འཆད་ཅིང་སྟོན། ལྟ་སྤྱོད་ཐམས་ཅད་ཀྱི་ལུགས་ཀྱིས་ནི། རྩིས་འགོ་རྣམ་ལྔ་འིས་འཆད་ཅིང་སྟོན། ལུང་མན་ངག་ཐམས་ཅད་ཀྱི་ལུགས་ཀྱིས་ནི། བརྒྱུད་པའི་བརྒྱུད་ཁུངས་ཀྱིས་འཆད་ཅིང་སྟོན། དེ་ལ་མན་ངག་འདི་ནི་མན་ངག་གཞན་དང་མཐུན་པར། སྤྱི་དོན་རྣམ་པ་ལྔ་འིས་འཆད་ཅིང་སྟོན་ཏེ། དེ་གང་ཞེ། ལོ་རྒྱུས་ཀྱི་དོན་དང་། རྩ་བའི་དོན་དང་། ཡང་དག་པའི་དོན་དང་། རྒོས་ཆེད་ཀྱི་དོན་དང་། ཚིག་གི་དོན་དང་ལྔའོ། །དེ་ལ་ལོ་རྒྱུས་ཀྱི་དོན་ནི། མན་ངག་འདི་ཅི་ལྟར་བྱུང་བའི་ཁུངས་བསྟན་པ་ནི། རྣམ་པ་ཐམས་ཅད་མཁྱེན་པའི་རྒྱལ་པོ་རིག་པ་ཀུན་ཏུ་བཟང་པོ་འིས། ཀུན་གཞི་རྣམ་པར་དག་པའི་དབྱིངས་ལ། མ་བྱུང་མ་སྐྱེས་སྐྱེ་འཆི་མྱེད་པའི་དོན་རང་བཞིན་གྱིས་འཆད་དོ། །ཀུན་གཞི་རྣམ་པར་དག་པའི་ཀློང་ནས། འཁོར་རྣམ་པར་ཤེས་པ་བརྒྱད་ལ། སྐྱེ་འགག་མྱེད་པའི་དོན་མ་བཅོས་པ་ནམ་མཁའ་འདྲ་བའི་དོན་དེ། རིག་པ་ཐབས་ཀྱི་འཆད་དོ། །དེ་ལྟ་བུ་ཉིད་ལ་ཉིད་ཐུགས་སུ་ཆུད་པ་དེ། སྐྱེ་འཆི་དང་འདུ་འབྲལ་མྱེད་པའི་དོན་མངོན་དུ་གྱུར་པས། འཆི་མེད་གཙུག་ཕུད་ཞེས་བྱའོ། །ཐམས་ཅད་་མཁྱེན་པའི་དཔལ་དུ་ཤར་པས། ཡེ་ཤེས་གཙུག་ཕུད་དུ་མཚན་གསོལ་ཏེ། རིག་པ་ཐབས་[144]ཀྱིས་བརྒྱུད། དེ་ནི་རྒྱུད་ཁུངས་བསྟན་པའོ། །རྩ་བ་ནི་མན་ངག་འདི་མདོའ་བསྡུས་ནས་གསུངས་པའོ། །ཡང་དག་པ་ནི་ཚིག་དང་ཡི་གེ་བརྗོད་པ་རྣམས། བརྗོད་དུ་མྱེད་པའི་བྱང་ཆུབ་སེམས་སུ་ལ་བཟླ་བར་བསྟན་པའོ། །རྒོས་ཆེད་ཀྱི་དོན་ནི། རྣམ་པར་ཤེས་པའི་ཚོགས་བརྒྱད་མྱ་ངན་ལ་བཟླ་བའི་ཕྱིར་རྒོས་ལ། དོན་ནི་རིག་པ་ཀུན་དུ་བཟང་པོའི་དོན་ཡིན་པར་བསྟན། ཆེད་ནི་རིག་པ་ཀུན་དུ་བཟང་པོའི་ཆེད་ཡིན་པས་ཀྱང་དགོས་ཆེད་ཀྱི་དོན་ནོ། །ཚིག་གི་དོན་ལ་དབྱེ་ན། བྱང་ཆུབ་སེམས་རྒྱུན་ཐག་འདིའི་དབུ་ཞབས་སུ། དོན་བཅུ་དརྒུ་འིས་བསྟན་སྟེ། གང་ཞེ་ན། དོན་དང་པོ་ཀུན་གཞི་རྣམ་པར་དག་པའི་དབྱིངས་ནས། རིག་པ་ཀུན་དུ་བཟང་པོ་ཉིད་ལ་ཉིད་གསལ་ཞིང་། ཀུན་ལ་མི་འགག་པར་འཆར་བ་ལ། ཕྱག་བཙལ་བར་བསྟན་པ་དང་། དོན་གཉིས་པ་ཐམས་ཅད་ཀུན་ཏུ་བཟང་པོ་བྱང་ཆུབ་སེམས་ཀྱི་རང་བཞིན་ཡིན་པར་བསྟན་པ་དང་། དོན་གསུམ་པ་ཚིག་དང་ཡི་གེ་འིས་མཚོན་དུ་མྱེད་པའི་བྱང་ཆུབ་སེམས་བསྟན་པ་དང་། དོན་བཞི་པ་བྱང་ཆུབ་སེམས་ཀྱི་སེམས་ཉིད་རྟོགས་ཚད་བསྟན་པ་དང་། དོན་ལྔ་པ་བྱང་ཆུབ་སེམས་མ་ནོར་བ། བྱང་ཆུབ་སེམས་ཀྱིས་རྟོགས་པར་བསྟན་པ་དང་། དོན་དྲུག་པ་རང་བཞིན་གྱིས་གབ་ཅིང་སྦས་པའི་དོན་གཏན་ལ་ཕབ་ནས་བསྟན་པ་དང་། དོན་བདུན་པ་དེ་ལྟ་བུའི་དོན་ལུང་གི་སྙིང་པོ་ཡེ་ནས་སངས་རྒྱས་པའི་དོན་མ་ནོར་བར་བསྟན་པ་དང་། དོན་བརྒྱད་པ་སེམས་མ་ནོར་བར་མཐོང་བའི་ཡེ་ཤེས་བསྟན་པ་དང་། དོན་དགུ་པ་བྱང་ཆུབ་སེམས་སྦས་པ་མྱེད་པར་བསྟན་པ་དང་། དོན་བཅུ་པ་ཐམས་ཅད་སེམས་ཀྱི་རང་བཞིན་དུ་དོན་བསྟན་པ་དང་། དོན་བཅུ་གཅིག་པ་དུས་གསུམ་དུ་ཕོ་བྲང་བཏབ་པར་བསྟན་པ་དང་། དོན་བཅུ་གཉིས་པ་བརྗོད་དུ་མྱེད་པའི་བྱང་ཆུབ་སེམས་ཀྱི་ཐིགས་པ་བསྟན་པ་དང་། དོན་བཅུ་གསུམ་པ་བྱང་ཆུབ་སེམས་ཀྱི་རྩིས་[145]རིག་པ་ཀུན་ཏུ་བཟང་པོ་ཡིན་པར་བསྟན་པ་དང་། དོན་བཅུ་བཞི་པ་བྱང་ཆུབ་སེམས་ཀྱི་རྒྱུན་ཆད་མ་ཆད་བསྟན་པ་དང་། དོན་བཅོའ་ལྔ་པ་རིག་པ་ཀུན་དུ་བཟང་པོ་ལ་བཞེངས་བཞུགས་མི་མངའ་བར་བསྟན་པ་དང་། དོན་བཅུ་དྲུག་པ་སྐྱེ་འཆི་མྱེད་པའི་དོན་ལ་རྩེ་གཅིག་དུ་གནས་པའི་དོན་བསྟན་པ་དང་། དོན་བཅུ་བདུན་པ་བྱང་ཆུབ་སེམས་ཡེ་ཤེས་སུ་ཤར་བ་བསྟན་པ་དང་། དོན་བཅོ་བརྒྱད་པ་བྱང་ཆུབ་སེམས་མཉམ་པའི་ངང་ལ་བཞུགས་པ་བསྟན་པ་དང་། དོན་བཅུ་དརྒུ་པ་སྟོན་པ་ཀུན་ཏུ་བཟང་པོ་གཞེན་ལྷ་འོད་ཀར་ཀྱི་ཞལ་ཆེམས་བསྟན་པའོ། རྒྱུན་ཐག་གི་ས་གཅོད་དཀྱུས་རྫོགས་སྷོ།། ༎[145.8] མི་མངོན་པའི་དབྱིངས་ནས་གསལ་བའི་དགའ་ལྡན་བྱང་ཆུབ་སེམས། རིན་ཆེན་གཏེར་ལྡན་མངོན་དུ་གྱུར་ལ་ཕྱག་འཚལ་ལོ། །ཐམས་ཅད་ཀུན་ནས་བསྡུམས་པའི་སྙིང་པོ་བྱང་ཆུབ་སེམས། བོན་རྣམས་ཀུན་གྱི་རྒྱ་མཚོ་ཡིན་པར་བཤད། ཚིག་དང་ཡི་གེའི་རྒྱུད་དུ་བཤད་པར་མ་གསུངས་སྟེ། གང་ཟག་མཐོང་བས་མི་ཟིན་པའི་དོན་དུ་ནི། བརྡའ་དང་ཟུར་གྱིས་མཚོན་ནས་ཚིག་དང་ཡིག་གེར་བསྟན། བཀའ་གསང་ཐུགས་ལས་བརྡོལ་པའི་རྨད་བྱུང་འདི། མ་ནོར་བྱང་ཆུབ་སེམས་ཀྱི་ཐིགས་པར་བཤད། ཡང་རྩེ་ལུང་གི་སྤྱི་དོན་བརྡོལ་ནས། གབ་སྦས་མཆོག་གི་མན་ངག་བཤད། གཏེར་ལྡན་ལུང་གི་སྙིང་པོ་འདི། ཉིད་ལ་ཤར་བའི་ཡེ་ཤེས་ཀྱིས། མ་ནོར་མ་བཅོས་དེ་བཞིན་པ། ཐུགས་ལས་བརྡོལ་ཏེ་དྲང་པོར་བཤད། གཤེན་རབ་ཡོངས་ཀྱི་བརྡའ་ཚིག་ལས། བསྒོམ་དང་མི་བསྒོམ་གཉིས་བརྗོད་དེ།བསྒོམ་ཞེས་གཤེན་རབ་གང་གི་བཀའ། མི་བསྒོམ་གཏི་མུག་སུ་འིས་བརྗོད། ཡང་དག་སེམས་ཀྱི་ལྟད་མོ་བ། མ་ནོར་ལྟ་བ་སུ་ཞིག་ལགས། མཐོང་ནས་ངེས་པ་སུ་ཞིག་ལགས། [146] ངེས་པའི་དོན་ལ་བརྗོད་དུ་མྱེད། མ་བཅོས་སེམས་ཀྱི་དབྱིངས་ཉིད་ནས། ཐམས་ཅད་མཁྱེན་པའི་ཡེ་ཤེས་ཤར། དབྱིངས་ནས་ཤར་ཅིང་མཁའ་ལ་ནུབ། སྦས་པ་མྱེད་པའི་དཀྱིལ་འཁོར་དུ། སྣང་སྲིད་ཐམས་ཅད་ཐབས་ཀྱིས་སྦས། མཐོང་པ་མྱེད་པའི་ཡེ་ཤེས་ལ། སྣང་སྲིད་ཐམས་ཅད་དེ་ལ་གསལ། བདེའ་ཆེན་ལུང་གི་སྙིང་པོ་འདི། སྟོན་པས་མ་བཅོས་ཡེ་ནས་གནས། དུས་གསུམ་སྟོན་པའི་ཕོ་བྲང་ཡིན། མཁའ་ལྟར་དག་པའི་སེམས་ཉིད་ལ། རིག་པའི་དཔྱང་ལག་ཅིར་ཡང་འདྲེན། ཡེ་གཤེན་རྒྱལ་བའི་ཕོ་བྲང་ཡིན། ཇི་འིས་མི་དམྱིགས་བོན་ཉིད་ལ། རྒོངས་པ་ཀུན་ཀྱི་ཕོ་བྲང་བཏབ། གཤེན་རབ་མྱ་ངན་འདས་པའི་གནས། ལུང་དང་མན་ངག་ཇི་བརྗོད་ཀྱང་། སེམས་ཀྱི་ཨ་ཏི་མ་རྟོགས་ན། སྟོན་པའི་བཀའ་རྒྱུད་ཚིག་གི་བཤད་ར་མཁན། བྱང་ཆུབ་སེམས་དང་ནམས་ཀྱང་ཕྲད་པར་མི་འགྱུར་སྟེ། ཡི་གེ་སྡེ་རྒྱུད་རྣམས་ཀྱི་རྩིས་མཁན་ཡིན། བྱང་ཆུབ་སེམས་ཀྱི་ཀློང་ཡངས་ན། རིག་པའི་ཡེ་ཤེས་བཅུད་ཤར་བས། ཇི་སྙེད་ཚིག་དུ་བརྗོད་པ་རྣམས། བརྗོད་དུ་མེད་པར་གསལ་བཏབ་ན། བྱང་ཆུབ་སེམས་ཀྱི་རྩིས་མཁན་ཡིན། སེམས་ཀྱི་ལུང་བསྟན་མན་ངག་གཏེར་བསྟན་པ། མན་ངག་ལུང་ཆེན་ཕོལ་ནས་འབྲས་བུ་ལ་བོར་སྟེ། བསམས་ཤིང་དག་པའི་དགོངས་པས་ཡེ་ནས་བྱིན་བརླབས་སྟེ། ཤིན་དུ་ཆེ་བའི་ཆོ་འཕྲུལ་ཇིར་ཡང་བསྟན། བརྗོད་ཅིང་བསྔགས་པའི་དོན་ནི་ཇི་ཡང་མྱེད། མ་བཅོས་དབྱིངས་ནས་ཐམས་ཅད་ཇིར་ཡང་འབྱུང་། བོན་གྱི་དབྱིངས་ཀྱི་རྒྱུན་ཐག་ཡིན། མ་གཡོས་སེམས་ཀྱི་དབྱིངས་ནས་ཇིར་ཡང་ཤར། དབྱིངས་ལ་མུ་མཐའ་ཡོད་མྱེད་ཀྱང་། གོང་གི་རྒྱུན་ཐག་དེ་ལ་མངོན། སེམས་ལ་གཞི་རྩ་ཡོད་མྱེད་ཀྱང་། གོང་གི་རྒྱུན་ཐག་དེ་ལ་མངོན། མ་བཅོས་སེམས་ཀྱི་ག་བུ་ནས། མ་བསྒྲིབས་སེམས་ཀྱི་སྤྱན་ཅིག་ཤར། མཐོང་པ་མྱེད་པར་ཐམས་ཅད་གསལ། [147] ཐམས་ཅད་སེམས་ཀྱི་རང་བཞིན་དུ། གསལ་བ་ལ་ཡང་མི་རྟོག་སྟེ། མཉམ་པར་ཆེན་པོའི་ཀློང་ན་གཟིགས། མཐོང་ཚོར་མི་འཇུག་བདེ་བའི་ལམ། བཞེངས་བཞུགས་མི་མངའ་མཉམ་པའི་ངང་། ཀུན་ཏུ་བཟང་པོ་གཤེན་ལྷ་འོད་དཀར་ཞལ་ན་རེ། ཡེ་གཤེན་གཙུག་ཕུད་འདི་ཉོན་ལ། ངའི་ཞལ་ཆེམས་འདི་བརྗོད་པས། ཡང་དག་སེམས་ཀྱི་དཀྱིལ་འཁོར་དུ། འཆི་མེད་གཡུང་དྲུང་གཏེར་ཅིག་བཙུགས། རྟག་ཏུ་འདི་ལ་དམ་པར་བོན། སྟོན་པ་ཀུན་ཏུ་བཟང་པོ་གཤེན་ལྷ་འོད་དཀར་ཀྱི་འདའ་ཀ་མའི་ཞལ་ཆེམས། ཡེ་གཤེན་གཙུག་ཕུད་ལ་བོར་བ་ལགས་སོ། །བྱང་ཆུབ་སེམས་རིག་པ་རྒྱུན་ཐག་གི་དཔེའ་རྐྱུས། རྫོགས་སྷོ།། །།རྒྱ་མཚོའི་གཏིང་དུ་གསེར་གྱི་རྡོ་བ་བོར་བ་བཞིན། སྐལ་པས་འཁྲུགས་ཀྱང་ཁར་མ་འཐོན། ཁ་ཁྭ་ཐམ།[147.10] རིག་པ་སེམས་ཀྱི་རྒྱུན་ཐག་གི་འགྲེལ་པ་ལ། ད་ནི་ཡིག་གེ་འབྲུ་ལ་བཅར་ཏེ་བཤད་ན། མི་མངོན་དབྱིངས་ན་གསལ་བའི་བྱང་ཆུབ་སེམས་ཅེས་པ། དོན་དང་པོ་དཔེ་བསྟན་ཏེ། དཔེ་མི་མངོན་པ་ནམ་མཁའ། དོན་མི་མངོན་པ་བོན་ཉིད། རྟགས་མི་མངོན་པ་ནི་སེམས་ཉིད། དཔེའ་མི་མངོན་པ་ནི་ནམ་མཁའ་འི་དུས་ན། འབྱུང་བ་དང་སྣང་སྲིད་ཐམས་ཅད་ནམ་མཁའི་རང་བཞིན་དུ་གསལ། འབྱུང་བ་དང་སྣང་སྲིད་ཐམས་ཅད་ནམ་མཁའི་རང་བཞིན་དུ་མྱ་ངན་ལས་འདས་པས། དགའ་ལྡན་ཀྱི་གནས་དང་གཉིས་སུ་མྱེད་པ་ཅེས་བྱ་སྟེ། དོན་མི་མངོན་བ་བོན་ཉིད་རྣམ་པར་དག་པའི་དབྱིངས་སུ། འཁོར་བའི་བོན་ཐམས་ཅད་ཀྱང་། བོན་ཉིད་ཀྱི་ངང་དུ་གསལ་ཞིང་། མྱ་ངན་ལས་འདས་པས། དགའ་ལྡན་གནས་དང་གཉིས་སུ་མྱེད་པའི་བྱང་ཆུབ་སེམས་སོ། །རྟགས་མི་མངོན་པར་ཀུན་གཞི་[148]བྱང་ཆུབ་སེམས་ཀྱི་ངང་དུ་དུས་གསུམ་གྱི་གཤེན་རབ་དང་། ཁམས་གསུམ་གྱི་སེམས་ཅན་ཐམས་ཅད་སེམས་གྱི་རང་བཞིན་དུ་གསལ། ཀུན་གཞི་བྱང་ཆུབ་ཀྱི་སེམས་ཡེ་ནས་རྣམ་པར་དག་པས། དགའ་ལྡན་གནས་དང་གཉིས་སུ་མྱེད་པའི་བྱང་ཆུབ་སེམས་སོ། །ཡང་འུབ་ཟེར་བསྡུས་ནས་བཤད་ན། དོན་དེ་གསུམ་ལ་ཅིའི་ཕྱིར་མི་མངོན་ཅེས་བཤད། དེ་གསུམ་རྒྱུ་རྐྱེན་གང་ལས་ཀྱང་མ་བསྐྱེད་ཏོ། །མ་བསྐྱེད་པས་ནི་སྐྱེ་བའི་རྒྱུ་མི་མངོན་ནོ།། དེ་ལྟར་མ་བསྐྱེད་ཕན་ཆད་དངོས་པོ་དང་མཚན་མ་ཡེ་ནས་མྱེད་པས། དངོས་པོ་དང་མཚན་མར་ཡེ་ནས་མི་མངོན། དངོས་པོ་དང་མཚན་མར་མི་མངོན་ཕན་ཆད། སྐྱེ་འཆི་དང་འདུ་འབྲལ་ཡེ་ནས་མི་མངོན། འོན་ཏང་ན་དུས་གསུམ་དུ་འདུ་འབྲལ་མྱེད་པ་དེ་ཀ་ན་ནི་དགའ་ལྡན་ཞེས་བྱའོ། །བརྗོད་དུ་མྱེད་པའི་བྱང་ཆུབ་སེམས་ཅེས་དེ་ལ་བྱའོ། །སེམས་མ་བསྒྲིབས་པའི་ཤེས་རབ་ཤར་པ་ལ་རིན་ཆེན་ཞེས་བྱ་ལ། འདུ་འབྲལ་མྱེད་པས་ནི་གཏེར་ལྡན་ཞེས་བྱའོ། །དོན་གཅིག་པ་ལས་རིན་ཆེན་ནི་བོན་ཉིད་ཇིར་ཡང་མ་འགགས་པའོ། །གཏེར་ལྡན་ནི་རྒྱུ་རྐྱེན་གང་ལས་ཀྱང་མ་བསྐྱེད་པས། སྐྱེ་བ་མྱེད་པའི་གཏེར་དང་ལྡན་ནོ༎ མ་སྐྱེས་པ་དང་མཚན་མའི་དངོས་པོ་ཡེ་ནས་མྱེད་པས། མཚན་མའ་མྱེད་པའི་གཏེར་དང་ཡེ་ནས་ལྡན། འཆི་བའི་རྒྱུ་ཡེ་ནས་མྱེད་པས། སྐྱེ་འཆི་མྱེད་པའི་གཏེར་དང་ཡེ་ནས་ལྡན། དེ་ལྟ་བུ་མངོན་དུ་གྱུརད་པ་ལ་ཕྱག་འཚལ་ལོ། །ཐམས་ཆད་༼ཅད་༽ཀུན་ནས་བཟླུམ་པའི་སྙིང་པོ་བྱང་ཆུབ་སེམས་ཅེས་པས། དོན་གོང་དུ་བསྟན་པ་ཀུན་རྩ་བ་ཀུན་གཞི་བྱང་ཆུབ་ཀྱི་སྙིང་པོར་བསྟན་ཏེ། དཔེའ་དོན་རྟགས་དང་གསུམ་གྱི་མཚན་མ་དེ། ཀུན་གཞི་བྱང་ཆུབ་སེམས་སུ་གཅིག འོན་ཏང་ན་དོན་དེ་གསུམ་ལས་གྱུར་པའི་རྩ་བ་ནི། ཀུན་གཞི་བྱང་ཆུབ་སེམས་ཀྱི་ངང་དུ་གཅིག་པས། ཟླུམ་པའི་སྙིང་པོ་ཅེས་བྱའོ། །ཀུན་གཞི་སེམས་[149]ཀྱི་རང་བཞིན་ནི། རྒྱུ་རྐྱེན་གང་ལས་ཀྱང་མ་སྐྱེས་པར་ཡིད་ཆེས་པས། བོན་ཐམས་ཅད་སྐྱེ་བ་མྱེད་པའི་དབྱིངས་སུ་ལ་བཅད་པས། ཀུན་ནས་བཟླུམ་ཅེས་བྱའོ། །བྱང་ཆུབ་སེམས་ལ་རྔོས་པོ་དང་མཚན་མ་མྱེད་པར་ཡིད་ཆེས་པས། བོན་ཐམས་ཅད་ལ་ཡང་མཚན་མ་དང་རྔོས་པོ་མྱེད་པར་ཡིད་ཆེས་པས་ཀུན་ནས་ཟླུམ་ཅེས་བྱའོ། བྱང་ཆུབ་སེམས་ལ་ཡེ་ནས་སྐྱེ་འཆི་དང་འདུ་འབྲལ་མྱེད་པར་ཡིད་ཆེས་པས། བོན་ཐམས་ཅད་ལ་ཡང་སྐྱེ་འཆི་དང་འདུ་འབྲལ་མྱེད་པས་ཀུན་ནས་ཟླུམ་ཅེས་བྱའོ། །ཐམས་ཅད་ཀྱི་རྩ་བ་ཡིན་པའི་ཕྱིར་ཡང་སྙིང་པོ་ཅེས་བྱའོ། །ཐམས་ཅད་སེམས་བདེ་བ་ཆེན་པོའི་ངང་དུ་གསལ་བས་བྱང་ཆུབ་སེམས་ཅེས་བྱའོ། །བོན་རྣམས་ཀུན་གྱི་རྒྱ་མཚོ་ཡིན་པར་བཤད་ཅེས་པས། ཀུན་གཞི་བྱང་ཆུབ་སེམས་ལ། རྒྱུ་རྐྱེན་གང་ལས་ཀྱང་ཡེ་ནས་བསྐྱེད་དུ་མྱེད་པས། བོན་ཐམས་ཅད་ཀུན་གཞི་བྱང་ཆུབ་སེམས་ཀྱི་རང་བཞིན་དུ་སྐྱེ་བ་མྱེད་པར་ཡིད་ཆེས་པས། སྐྱེ་བའ་མྱེད་པའི་རང་བཞིན་ཡིན་པར་བཤད། སེམས་ལ་ཡེ་ནས་མཚན་མ་མྱེད་པར་ཡིད་ཆེས་པས། སེམས་ལས་བྱུང་པའི་བོན་ཐམས་ཅད་ཀྱང་། ཡེ་ནས་སེམས་ཀྱི་རང་བཞིན་དུ་མཚན་མ་མྱེད་པར་ཡིད་ཆེས་པས། མཚན་མ་མྱེད་པའི་རྒྱ་མཚོ་ཡིན་པར་བཤད། སེམས་ལ་སྐྱེ་འཆི་མྱེད་པར་ཡིད་ཆེས་པས། སེམས་ལས་བྱུང་པའི་སེམས་ཅན་ཐམས་ཅད་ཀྱང་། སེམས་ཀྱི་རང་བཞིན་དུ་སྐྱེ་འཆི་མྱེད་པར་ཡེ་ནས་ཡིད་ཆེས་པས། སྐྱེ་འཆི་མེད་པའི་རྒྱ་མཚོའ་ཡིན་པར་བཤད། དེ་ལྟར་སེམས་སྐྱེ་འཆི་མྱེད་པའི་དོན་ལ་ཡིད་ཆེས་པས་ནི། མ་སྐྱེས་པའི་བྱང་ཆུབ་སེམས་ཀྱི་དགོངས་པ་མཐར་ཕྱིན་པའོ། །སེམས་ལ་མཚན་མ་མྱེད་པར་ཡིད་ཆེས་ཤིང་མངོན་དུ་གྱུར་པས། མཚན་མ་མྱེད་པའི་དགོངས་པ་མཐར་ཕྱིན་པའོ། །ཚིག་དང་ཡི་གེའི་རྒྱུད་དུ་བཤད་པར་མ་གསུངས་སྟེ་ཅེས་པ། དེ་ལྟ་བུའི་བྱང་ཆུབ་ཀྱི་སེམས་ལ། [150] བརྗོད་ཅིང་མཚོན་དུ་མྱེད། སེམས་ལ་སྐྱེ་བའི་རྒྱུ་མྱེད་པས། འཆི་བའི་རྒྱུ་ཚིག་དང་ཡི་གེར་བརྗོད་དུ་མྱེད་དོ། །སེམས་ལ་རྔོས་པོའི་མཚན་མ་ཡེ་ནས་མྱེད་པས། མཚན་མའི་རྔོས་པོ་བརྗོད་དུ་མྱེད་དོ། །སེམས་ལ་འཆི་བའི་རྒྱུ་མྱེད་པས། སྐྱེ་འཆི་དང་འདུ་འབྲལ་ལ་ཡེ་ནས་བརྗོད་དུ་མྱེད་དོ། །དེ་ལྟར་མྱི་བརྗོད་པར་ངེས་ན། བརྗོད་པར་སུས་གསུངས། དེ་ལྟར་མ་རྟོགས་པ་འཁྲུལ་པའི་རྣམ་པར་རྟོག་པས་གསུངས། རྟོག་པ་ཉིད་ལ་བརྗོད་དུ་མེད། དོན་གཅིག་ལས་ནི་རང་བཞིན་ཀྱིས་གསུངས་སོ། །གང་ཟག་མཐོང་པས་ཟིན་པའི་དོན་དུ་ནི་ཅེས་པ། མ་རིག་པ་གདོས་པ་རྣམས་ཀྱི་དོན་དུ་ནི། བརྡའ་དང་ཟུར་གྱིས་གདས་སྟེ། སྐྱེ་བ་མྱེད་པའི་དོན་ལ། སྐྱེ་བ་མྱེད་པའི་བརྡའ་ཡིས་མཚོན་ཏེ་གསུངས། མཚན་མ་མྱེད་པའི་དོན་ལ། མཚན་མ་མྱེད་པའི་བརྡའ་འིས་མཚོན་ཏེ་གསུངས། འཆི་བ་མྱེད་པའི་དོན་ལ་འཆི་བ་མྱེད་པའི་ཚིག་གིས་མཚོན་ཏེ་གསུངས། ལྟ་བ་ཡེ་ཤེས་ཀྱི་ལུང་གི་སྤྱི་བརྡོལ་ཡིན་ཏེ། རྩོལ་སྒྲིབ་ཀྱི་ལྟ་བ་ཐམས་ཅད་བརྩལ་དུ་མྱེད་པར་རྟོགས་པས། རྨད་དུ་བྱུང་། བསྟན་དུ་མྱེད་པའི་བཀའ་གསང་བ་ནི། ཀུན་གཞི་བྱང་ཆུབ་ཀྱི་སེམས་ལ་གཞག་སྟེ། སྐྱེ་བའི་རྒྱུ་ཡེ་ནས་བསྟན་དུ་མྱེད་པ་ནི། སྐྱེ་བའི་རྒྱུ་ཡེ་ནས་གསང་བའོ། །མཚན་མའི་དངོས་པོ་ཡེ་ནས་མྱེད་པས་ནི་མཚན་མའི་དངོས་པོ་ཡེ་ནས་གསང་བའོ། །འཆི་བའི་རྒྱུ་ཡེ་ནས་མྱེད་པས་ནི་འཆི་བའི་རྒྱུ་ཡེ་ནས་གསང་བའོ། །དེ་ལྟར་དུས་གསུམ་བདེ་བ་ཆེན་པོར་གསང་པས་རྨད་དུ་བྱུང་པའོ། །དེ་ལྟར་རིག་པས། ཀུན་ཏུ་བཟང་པོ་གཤེན་ལྷ་འོད་དཀར་ཀྱིས། ཐུགས་གསང་བ་བརྡོལ་བའི་བཀའ་དམ་པ་ཡིན་པས་རྨད་དུ་བྱུང་པའོ། །མ་ནོར་བྱང་ཆུབ་སེམས་ཀྱི་ཐིགས་པར་ཤར་ཅེས་པ། སེམས་རིག་པ་མ་ནོར་པར་ཤར་པའི་དུས་ན། སེམས་དང་པོ་གང་ནས་ཀྱང་མ་སྐྱེས་པས་སྐྱེ་བ་མ་ནོར། མཚན་མའི་རྔོས་པོ་མྱེད་[151]པས་མཚན་མ་མ་ནོར། འཆི་བའི་རྒྱུ་མྱེད་པས་འཆི་བའི་འདུ་འབྲལ་དུ་མ་ནོར། དེ་ལ་མངོན་དུ་གྱུར་པས་རིག་པ་ཤར་ཅེས་བྱའོ། །ཡང་རྩེ་ལུང་གི་སྤྱི་བརྡོལ་ནས། གབ་སྦ་མཆོག་གི་མན་ངག་བཤད་ཅེས་པ། ལུང་ཐམས་ཅད་ཀྱི་ཡང་རྩེ། ཡེ་ཤེས་ཐིག་ལེ་ལུང་གི་སྤྱི་བརྡོལ་ནས་མན་ངག་བཤད་ཅེས་པ། སྟོན་པ་ཀུན་ཏུ་བཟང་པོ་གཤེན་ལྷ་འོད་ཀར་ཀྱིས་ནི་གབ། སེམས་མ་བཅོས་པར་རང་བཞིན་གྱིས་ནི་སྦས། བརྩལ་ཞིང་བསྒྲུབ་དུ་མྱེད་པས་ནི་མཆོག་ཡིན། ཡེ་ནས་སངས་རྒྱས་པས་ནི་མན་ངག དེ་ལ་མངོན་དུ་གྱུར་ཅིང་རྟོགས་པ་མྱེད་པས་ནི་བཤད་ཅེས་བྱའོ། །གཏེར་ལྡན་ལུང་གི་སྙིང་པོ་འདི། ཉིད་ལ་ཤར་པའི་ཡེ་ཤེས་ཀྱིས། མ་ནོར་མ་བཅོས་དེ་བཞིན་པ། ཐུགས་ལ་བརྡོལ་ཏེ་དྲང་པོར་བཤད་ཅེས་པ་དེ་ལྟ་བུ་མངོན་དུ་གྱུར་པའི་དུས་ན། ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བས་གཏེར་ལྡན། ཡེ་ནས་སངས་རྒྱས་པའི་རྒྱུ་ཡིན་པས་ནི་སྙིང་པོའོ། །དེ་ཉིད་མ་བསྒྲིབས་པའི་ཡེ་ཤེས་རང་ཤར་བས་ཡེ་ཤེས་སོ། །མ་ནོར་བའི་བྱང་ཆུབ་སེམས་ཉིད་ལ། ཡེ་ཉིད་རྟོགས་པའི་རྟོགས་པ་དང་པོར་སྐྱེ་བར་མ་ནོར། ད་ལྟར་མཚན་མ་མ་ནོར། ཐ་མར་འཆི་བར་མ་ནོར། སེམས་དེ་བཞིན་པ་ལ་རིག་པ་དེ་བཞིན་པ་ཤར་སྟེ། སེམས་བཅོས་སུ་མེད་པས་རིག་པ་ལ་འགྱུར་བ་མེད། གཉིས་སུ་མེད་པའི་བྱང་ཆུབ་སེམས་ཡེ་ནས་བྱ་བརྩལ་དང་བྲལ་ཏེ་གནས་སོ། །དེ་ལྟ་བའི་སེམས་ཐུགས་ལ་རྟོགས་པ་ནི། སྟོན་པ་ཀུན་ཏུ་བཟང་པོ་གཤེན་ལྷ་འོད་ཀར་གྱི་ཐུགས་ལས་བརྡོལ་པ་ནི་དྲང་པོར་བཤད་པའོ། །བོན་ཉིད་ཡེ་ནས་བྱ་བརྩལ་དང་བྲལ་སྟེ། སངས་རྒྱས་པ་ནི་དྲང་པོའོ། །བོན་ཐམས་ཅད་བོན་ཉིད་ཀྱི་རང་བཞིན་དུ་རྣམ་པར་དག་ཅིང་སངས་རྒྱས་པར་བཤད་དོ། །སེམས་ཡེ་ནས་སངས་རྒྱས་པའི་དྲང་པོ་ལ། རྣམ་པར་རྟོག་པའི་གཟུང་འཛིན་དང་། ཉོན་མོངས་པའི་བྱེ་བྲག་ཡེ་ནས་[152]སེམས་ཀྱི་རང་བཞིན་དུ་ཡེ་ནས་སངས་རྒྱས་པར་བཤད་པའོ། །ཡང་ན་དོན་དེ་གསུམ་ཡེ་སངས་རྒྱས་པའི་དྲང་པོ། །དེ་ལ་མངོན་དུ་གྱུར་པར་བཤད་པའོ། །གཤེན་རབ་ཡོངས་ཀྱི་བརྡའ་ཚིག་ལས། བསྒོམ་དང་མི་བསྒོམ་གཉིས་བརྗོད་སྟེ། བསྒོམ་ཞེས་གཤེན་རབ་གང་གི་བཀའ། མི་བསྒོམ་གཏི་མུག་སུ་འིས་བརྗོད་ཅེས་པ། གང་ཟག་དཔྱད་པ་རྣམས་ཀྱིས། སྣང་སྲིད་ཐམས་ཅད་ཡེ་ནས་སངས་རྒྱས་པ་ལ། བསྒོམ་དང་མི་བསྒོམ་གཉིས་ཀྱི་ཐ་སྙད་བརྗོད་སྟེ། སྟོང་པ་ཕྱོགས་གཅིག་པར་ཡིད་ཆེས་པར་དེས་ཀྱང་མངོན་པར་མོད། གང་ཟག་ལ་ལ་ན་རེ་བསྒོམ་དུ་ཡོད་ཟེར་ཏེ། རེ་བ་ཕྱོགས་གཅིག་པར་རྟེན་བཅས་པར་ཡེང་དེས་མངོན་མོད། འོ་ན་བསྒོམ་ཞེས་སུས་གསུངས། བོན་ཉིད་ཡེ་ནས་སངས་རྒྱས་པའི་དོན་ལ། སྐད་ཅིག་མ་ཙམ་ཡང་ཡེངས་པ་མྱེད་པས། རང་བཞིན་ཀྱིས་གསུངས། མི་བསྒོམ་ཅེས་སུས་གསུང་ན། བོན་ཉིད་ལ་བསྒོམ་པའི་རྟོག་པ་རྡུལ་ཙམ་ཡང་མྱེད་ཅིང་། མཉམ་པ་ཆེན་པོའི་ཀློང་དུ་གྱུར་པས། རང་བཞིན་ཀྱིས་གསུངས། གཡུང་དྲུང་གི་སེམས། འཁྲུལ་པ་དང་མ་འཁྲུལ་པའི་མཚན་ཉིད་ཀྱང་དེ་ལྟར་རྟོགས་ཤིང་རིག་པར་བྱའོ། །ཡང་དག་སེམས་ཀྱི་ལྟད་མོ་བ། མ་ནོར་ལྟ་བ་སུ་ཞིག་ལགས། མཐོང་ནས་ངེས་པ་སུ་ཞིག་ལགས། ངེས་པའི་དོན་ལ་བརྗོད་དུ་མྱེད་ཅེས་པ། ཉིད་ལ་མ་བསྒྲིབས་པའི་རིག་པ་ཤར་པའི་དུས་ན། སེམས་རྒྱུ་རྐྱེན་གང་ལས་ཀྱང་མ་བསྒྲུབས་པར་ཡིད་ཆེས་པས་སྐྱེ་བ་མྱེད་པར་ཡང་དག སེམས་ལ་མཚན་མ་མྱེད་པར་ཡིད་ཆེས་པས། མཚན་མ་མྱེད་པར་ཡང་དག སེམས་ལ་འཆི་བ་མྱེད་པར་ཡིད་ཆེས་པས་འཆི་བ་མྱེད་པར་ཡང་དག དེ་ལྟར་ཡིད་ཆེས་པ་ལ་ནི་ལྟད་མོ་ལྟ་ཞེས་བྱའོ། །དེ་ལྟར་རྟོགས་པ་སྟོན་པ་ཀུན་ཏུ་བཟང་པོ་གཤེན་ལྷ་འོད་དཀར་ལགས། དེ་ལྟ་བའི་དོན་ལ་རྟོག་པ་མྱེད་ན་ངེས་པ་ལགས། རྟོག་པ་མྱེད་པའི་ཚད་ནི་ཚིག་དང་ཡི་[153]གེའས་བརྗོད་དུ་མྱེད། མ་བཅོས་སེམས་ཀྱི་དབྱིངས་ནས་ནི། ཐམས་ཅད་མཁྱེན་པའི་ཡེ་ཤེས་ཤར། དབྱིངས་ནས་ཤར་ཅིང་མཁའ་ལ་ནུབ་ཅེས་པ། ཀུན་གཞི་བྱང་ཆུབ་ཀྱི་སེམས་དེ་དང་པོ་རྒྱུ་རྐྱེན་གང་ལས་ཀྱང་མ་བསྐྱེད་པས། སྐྱེ་བའི་དངོས་པོར་མ་བཅོམ་མཚན་མའི་རྔོས་པོར་མ་བཅོས། འཆི་བའི་རྒྱུ་རྐྱེན་མྱེད་པས། སྐྱེ་འཆི་དང་འདུ་འབྲལ་དུ་ཡེ་ནས་མ་བཅོས། དེ་ལྟ་བུའི་དུས་ན་སྣང་སྲིད་ཐམས་ཅད་མཁྱེན་པའི་ཡེ་ཤེས་ཤར་ཏེ། དེ་ལྟར་ཤར་ཙམ་ན་ཡང་། བརྟག་ཅིང་མཚོན་དུ་མྱེད་ཅིང་། ནམ་མཁའི་ངོགས་བཞིན་གནས་པས་ནམ་མཁའ་ལ་ནུབ་ཅེས་བྱའོ། །སྦས་པ་མྱེད་པའི་དཀྱིལ་འཁོར་དུ། སྣང་སྲིད་ཐམས་ཅད་ཐབས་ཀྱིས་སྦས། མཐོང་བ་མྱེད་པའི་ཡེ་ཤེས་ལ། སྣང་སྲིད་ཐམས་ཅད་དེ་ལ་གསལ་ཅེས་པ། བྱང་ཆུབ་སེམས་ལ་སྦས་པ་མྱེད་སྟེ། ཁམས་གསུམ་ཁྱབ་བདལ་དུ་གནས། དེ་ལྟ་བུའི་མཁའ་ཀློང་ཡངས་པའི་དཀྱིལ་འཁོར་དུ། སྣང་ཞིང་སྲིད་པ་ཐམས་ཅད་སེམས་ཀྱི་རང་བཞིན་དུ་གསལ། གསལ་བའི་སྣང་སྲིད་ཀྱིས་སྦས་ཞེས་དེ་ལ་བྱའོ། །མཐོང་བ་མེད་པའི་དོན་མངོན་དུ་གྱུར་པ་ནི་ཡེ་ཤེས་བྱ་ལ། སྣང་སྲིད་ཐམས་ཅད་སེམས་ཉིད་དམ་ཡེ་ཤེས་ཀྱི་རང་བཞིན་དུ་གསལ་བས་དེ་ལ་གསལ་ཞེས་བྱའོ། །བདེའ་ཆེན་ལུང་གི་སྙིང་པོ་འདི་ཅེས་པ། སེམས་ལ་ཡེ་ནས་སྐྱེ་འཆི་མྱེད་པས་ནི་བདེའ། གཉེན་པོ་མྱེད་པས་ཆེན། བསྒོམ་ལུང་དང་བསྒྲུབ་ལུང་ཀུན་ཀྱི་སྙིང་པོར་འདུས་པས་སྙིང་པོའོ། །སྟོན་པས་མ་བཅོས་ཡེ་ནས་གནས། དུས་གསུམ་སྟོན་པའི་ཕོ་བྲང་ཡིན། མཁའ་ལྟར་དག་པའི་སེམས་ཉིད་ལ། རིག་པའི་དཔྱང་ལག་ཇིར་གྱང་༼ཅིར་ཡང་༽འདྲི། ཡེ་གཤེན་རྒྱལ་བའི་ཕོ་བྲང་ཡིན། ཅེས་པ། སེམས་ཡེ་ནས་སྐྱེ་བ་མྱེད་པས་སྐྱེ་བར་མ་བཅོས་སྟེ། སྐྱེ་བ་མྱེད་པར་ཡེ་ནས་གནས། སེམས་ལ་མཚན་མའི་དངོས་པོ་ཡེ་ནས་མི་གནས་ཏེ། མཚན་མ་མྱེད་པར་ཡེ་[154]ནས་གནས། སེམས་ཡེ་ནས་འཆི་བ་མ་བཅོས་པས་སྐྱེ་འཆི་མྱེད་པར་ཡེ་ནས་གནས། སེམས་ཡེ་ནས་སྐྱེ་འཆི་འདུ་འབྲལ་མྱེད་པའི་དབྱིངས་དེ་དུས་གསུམ་གྱི་གཤེན་རབ་ཀྱི་ཕོ་བྲང་ཡིན་ཏེ། སེམས་ལ་སྐྱེ་འཆི་དང་འདུ་འབྲལ་མྱེད་པར་ཡིད་ཆེས་པས་གསས་ཆེན་རྣམས་ཀྱི་ཕོ་བྲང་ཡིན། སེམས་ཡེ་ནས་སངས་རྒྱས་པས་ནི། ཀུན་ཏུ་བཟང་པོ་གཤེན་ལྷ་འོད་དཀར་ཀྱི་ཕོ་བྲང་ཡིན། སེམས་ཡིད་བཞིན་གྱི་ནོར་བུ་རིན་པོ་ཆེ་ལྟར་སྣང་བས་ནི་གར་གསས་ཀྱི་ཕོ་བྲང་ཡིན། མ་བགག་ཇིར་ཀྱང་སྣང་ཞིང་མཐར་ཐུག་པ་མྱེད་པས་རྒོད་གསས་ཀྱི་ཕོ་བྲང་ཡིན། སེམས་མ་བཅོས་ལྷུན་ཀྱིས་གྲུབ་པས་གསས་རྗེའི་ཕོ་བྲང་ཡིན། སེམས་ཁ་དོག་ཇིར་ཡང་མི་སྣང་པས་གནམ་གསས་ཀྱི་ཕོ་བྲང་ཡིན། དེ་ལྟར་སེམས་ནམ་མཁའ་ལྟར་དག་པའི་ཀློང་ཡངས་པ་དེ་ན་ནི། མ་བསྒྲིབས་པའི་རིག་པ། ཀུན་ཏུ་བཟང་པོ་གཤེན་ལྷ་འོད་ཀར་ཆོ་འཕྲུལ་ཇིར་ཡང་བཤད་པ་ནི། དཔྱང་ལག་ཅེས་བྱ་སྟེ། དཔྱང་ནི་སེམས་ནམ་མཁའ་འདྲ་བ་དེ་ཡིན་ལ། ལག་ནི་གཤེན་ལྷ་འོད་དཀར་ཡིན་ལ། འདྲི་བ་་ནི་སྐུ་དང་ཡེ་ཤེས་ཀྱི་ཆོ་འཕྲུལ་ཇིར་ཡང་མི་གནས་པར་གསལ་བ་ལ་ནི་འདྲི་ཞེས་བྱའོ། །དེ་ལྟར་གསལ་ཙམ་ན་ཡང་སེམས་ནམ་མཁའ་ལྟ་བུ་ལས་གཡོས་པ་མྱེད་པས། ཡེ་གཤེན་རྒྱལ་བ་ཞེས་བྱའོ། །འདུ་འབྲལ་མྱེད་པས་ཕོ་བྲང་ཡིན་ཅེས་བྱའོ། །ཇིས་མི་དམྱིགས་༼ཀ འཇིགས་༽བོན་ཉིད་ལ། རྒོངས་པ་ཀུན་གྱི་ཕོ་བྲང་བཏབ། ཞེས་བྱའོ། །གཤེན་རབ་མྱང་ངན་འདས་པའི་གནས་ས། དེ་ལ་ཇི་ལྟར་ཡང་བརྟགས་ཅིང་མཚོན་དུ་མྱེད་པའི་བོན་ཉིད་ཅེས་བྱའོ། །དེ་ལྟ་བུའི་དོན་ལ་དུས་གསུམ་གྱི་གཤེན་རབ་ཐམས་ཅད་ཀྱང་། མ་ཡེངས་པར་གནས་པས་ཕོ་བྲང་བཏབ་ཅེས་བྱའོ། །སྣང་སྲིད་ཀྱི་སེམས་ཅན་ཐམས་ཅད་ཀྱང་། རྗེས་སུ་རིག་པ་ཐབས་ཀྱིས་མྱང་ངན་ལས་འདས་པར་གནས་པས་གནས་ཞེས་བྱའོ༎ [155] ལུང་དང་མན་ངག་ཇི་བརྗོད་ཀྱང་། སེམས་ཀྱི་ཨ་ཏི་མ་རྟོགས་ན། སྟོན་པའི་བཀའ་རྒྱུད་ཚིག་གིས་བཤད་ར་མཁན། བྱང་ཆུབ་སེམས་དང་ནམས་ཀྱང་ཕྲད་པར་མི་འགྱུར་ཏེ། ཡི་གེ་སྡེ་རྒྱུད་རྣམས་ཀྱི་རྩིས་མཁན་ཡིན་ཅེས་པས། ལུང་དང་མན་ངག་ཅི་བརྗོད་ཀྱང་། ཀུན་གཞི་བྱང་ཆུབ་སེམས་ཀྱི་དོན་མ་རྟོགས་ན། གཤེན་རབ་ཀྱི་བཀའ་རྒྱུད་ཐམས་ཅད་ཚིག་དང་བཤད་ར་ཡིན་ཏེ། བརྗོད་ཅིང་མཚོན་དུ་མྱེད་པའི་གཡུང་དྲུང་གི་སེམས་རྟོགས་པར་མི་འགྱུར་རོ། །འཕྲད་པར་མི་འགྱུར་ཏེ། ཚིག་དང་ཡི་གེའི་འཁྲུལ་པའི་རྩིས་མཁན་ཡིན་པར་ཡེ་ནས་མངོན། བྱང་ཆུབ་སེམས་ཀྱི་ཀློང་ཡངས་ནས། རིག་པའི་ཡེ་ཤེས་བཅུད་ཤར་པས། ཇི་རྙེད་ཚིག་ཏུ་བརྗོད་པ་རྣམས། བརྗོད་དུ་མྱེད་པར་གསལ་བཏབ་ཅིང་། བྱང་ཆུབ་སེམས་ཀྱི་རྩིས་མཁན་ཡིན། སེམས་ཀྱི་ལུང་བསྟན་མན་ངག་གཏེར་བསྟན་པས། མན་ངག་ལུང་ཆེན་ཕོལ་ནས་འབྲས་བུ་ལ་བོར་ཏེ། བསམ་ཞིང་དག་པའི་རྒོངས་པས་ཡེ་ནས་བྱིན་ཀྱིས་བརླབས་ཅེས་པ། ཀུན་གཞི་རྣམ་པར་དག་པའི་ཀློང་ཡངས་ནས། རང་རིག་ཡེ་ཤེས་ཀྱི་བཅུད་ཤར་བས། ཇི་སྙེད་ཚིག་ཏུ་བརྗོད་པ་རྣམས། བརྗོད་དུ་མྱེད་པར་གསལ་བའི་དུས་ན། གཡུང་དྲུང་སེམས་ཀྱི་རྩིས་མཁན་ཡིན་ཏེ། གཡུང་དྲུང་སེམས་ལ་སྐྱེ་བ་མྱེད་པར་ཡིད་ཆེས་པས། བོན་ཐམས་ཅད་སྐྱེ་བ་མྱེད་པར་ཡིད་ཆེས། སྐྱེ་བ་མྱེད་པར་རྩིས་བཏབ། སེམས་ལ་དངོས་པོ་དང་མཚན་མ་མྱེད་པར་ཡིད་ཆེས་པས། བོན་ཐམས་ཅད་མཚན་མ་མྱེད་པའི་བྱང་ཆུབ་སེམས་སུ་རྩིས་བཏབ། གཡུང་དྲུང་སེམས་ལ་འཆི་བ་མྱེད་པར་ཡིད་ཆེས་པས། བོན་ཐམས་ཅད་འཆི་བ་དང་འདུ་འབྲལ་མྱེད་པར་རྩིས་བཏབ། བོན་ཐམས་ཅད་སྐྱེ་འཆི་དང་འདུ་འབྲལ་མྱེད་པའི་ཐབས་གཏེར་དུ་བསྟན་ཞེས་བྱའོ། །ཀུན་གཞི་བྱང་ཆུབ་སེམས་སྐྱེ་བ་མྱེད་པའི་ལུང་ཆེན་ཕོག་ནས་བསྟན་པས། འབྲས་བུ་འཆི་བ་མྱེད་[156]པར་ལ་བོར་དུས་བདེ་བ་ཆེན་པོའི་དབྱིངས་ནས་བཞུགས་པས། བསམ་པ་དག་པའི་དགོངས་པ་ཞེས་བྱའོ། འོན་ཐང་ན་བོན་ཐམས་ཅད་ཀྱི་མཚན་ཉིད་ཀྱང་། སྐྱེ་འཆི་དང་འདུ་འབྲལ་མྱེད་པར་བྱིན་གྱིས་བརླབས་ཅེས་བྱའོ། །ཤིན་ཏུ་ཆེ་བའི་ཆོ་འཕྲུལ་ཇི་ཡང་བསྟན། བརྗོད་ཅིང་སྔངས་པའི་དོན་ནི་ཇི་ཡང་མེད་ཅེས་བྱ་བ་ནི། ཕྱིས་ཀྱང་ཟབ་ཅིང་ཆ་འཕྲ་བ་ལ་བྱ། ཆེ་བ་ནི་ཆེ་ཆུང་གི་ཚད་ལས་འདས་པ་ལ་བྱ། ཆོ་འཕྲུལ་ནི་སྣང་པའི་ཆོ་འཕྲུལ་དང་། མི་སྣང་ཆོ་འཕྲུལ་ལ་བྱ། སྣང་བའི་ཆོ་འཕྲུལ་ནི་སྐུ་དང་ཡེ་ཤེས་ཀྱི་རོལ་པར་ཤེས་པ་ལ་བྱའོ། མི་སྣང་བའི་ཆོ་འཕྲུལ་ནི་མཚན་མའི་ཆོ་འཕྲུལ་ཐམས་ཅད། མཚན་མ་མྱེད་པ་ནམ་མཁའ་ལྟར་སྣང་པ་ལ་བྱའོ། །མཚན་མའི་ཆོ་འཕྲུལ་ལ་སྔངས་སུ་མྱེད་པ་ནི། ཡེ་ནས་མཚན་མ་མྱེད་པ་ཡིན། མཚན་མ་མྱེད་པ་ལ་སྔངས་སུ་མྱེད་པ་ནི། ཡེ་ནས་བརྗོད་དུ་མྱེད་པ་ཡིན། མ་བཅོས་དབྱིངས་ནས་ཐམས་ཅད་ཅིར་ཡང་འབྱུང་། དེ་བོན་གྱི་དབྱིངས་ཀྱི་རྒྱུན་ཐག་ཡིན། མ་གཡོས་སེམས་ཀྱི་དབྱིངས་ནས་ཇིར་ཡང་ཤར། དབྱིངས་ལ་མུ་མཐའ་ཡོད་མྱེད་ཀྱང་། གོང་མའི་རྒྱུན་ཐག་དེ་ལ་མངོན། སེམས་ལ་གཞི་རྩཡོད་མྱེད་ཀྱང་། གོང་མའི་རྒྱུན་ཐག་དེ་ལ་མངོན་ཞེས་བྱ་བ་ནི། དཔེ་མ་བཅོས་པ་ནམ་མཁའི་དབྱིངས་ནས། འབྱུང་བ་དང་སྣང་སྲིད་ཐམས་ཅད་མཚན་མའི་ཆོ་འཕྲུལ་ཅིར་ཡང་འབྱུང་། བོན་ཉིད་མ་བཅོས་པའི་དབྱིངས་ནས། འཁོར་བ་ལས་འདས་པའི་གཤེན་རབ་ཐམས་ཅད་ཇིར་ཀྱང་འབྱུང་། སེམས་ཉིད་མ་བཅོས་པའི་དབྱིངས་ནས། དུས་གསུམ་གྱི་གཤེན་རབ་དང་། ཁམས་གསུམ་གྱི་སེམས་ཅན་ཇིར་ཡང་འབྱུང་། ནམ་མཁའ་རྒྱུན་མ་ཆད་པ་ནི། འབྱུང་བ་དང་སྣང་སྲིད་ཡིན། བོན་ཉིད་རྒྱུན་མ་ཆད་པ་ནི། བོན་ཅན་སྒྱུ་མའི་ཆོ་འཕྲུལ་དུ་སྣང་བ་ཡིན། སེམས་རྒྱུན་མ་ཆད་པ་ནི། འཁམས་གསུམ་གྱི་སེམས་ཅན་དང་། དུས་གསུམ་གྱི་[157]གཤེན་རབ་ཡིན་ཏེ། དེ་ལྟར་དབྱིངས་གསུམ་མ་གཡོས་པའི་དབྱིངས་ནས། ཐབས་ཀྱི་ཆོ་འཕྲུལ་ཇིར་ཡང་མ་འགགས་པར་བཤད་པ་དེ། དབྱིངས་གསུམ་པོ་དེ་ཉིད་དེ་ལྟར་བཤད་པ་ལས། མཚན་མའི་ཆོ་འཕྲུལ་ལོགས་ནས་རྡུལ་ཙམ་ཅིག་ཤར་པ་མྱེད། འོན་ཏང་ན་འབྱུང་པ་དང་སྣང་སྲིད་ཉིད་ནམ་མཁའི་རང་བཞིན་ཡིན། བོན་ཅན་མཚན་མར་སྣང་བ་འདི། བོན་ཉིད་མ་བཅོས་པ་ཡིན། ཁམས་གསུམ་གྱི་སེམས་ཅན་ཉིད། སེམས་ནམ་མཁའ་དང་འདྲ་བའི་རང་བཞིན་ཡིན། འོན་ཏང་ན་དབྱིངས་གསུམ་པོ་དེ། མུ་འདི་ནས་བཟུང་ནས་མཐའ་འདི་རུ་ཐུག་པ་མྱེད་དོ། །འབྱུང་བ་དང་སྣང་སྲིད་ལ་མུ་དང་མཐའ་མྱེད་ན། གཡུང་དྲུང་གི་སེམས་ལ་མུ་དང་མཐའ་མྱེད་དོ། །དོན་དེ་གསུམ་གྱི་མུ་དང་མཐའ་ནི། རེ་ཤིག་མཚོན་ཅིང་བརྗོད་དུ་མྱེད་པ་ལ་ཐུག་གོ །རྒྱུན་ཐག་དེ་ལ་མངོན་ཞེས་བྱའོ། །མ་བཅོས་སེམས་ཀྱི་ག་བུ་ནས། མ་བསྒྲིབས་སེམས་ཀྱི་སྤྱན་གཅིག་ཤར། མཐོང་པ་མྱེད་པར་ཐམས་ཅད་གསལ། ཐམས་ཅད་སེམས་ཀྱི་རང་བཞིན་དུ། གསལ་བ་ལ་ཡང་མི་རྟོག་སྟེ། མཉམ་པ་ཆེན་པོའི་ཀློང་ནས་གཟིགས་ཅེས་པ། ཀུན་གཞི་མ་བཅོས་པའི་དབྱིངས་བརྟགས་ཅིང་མཚོན་དུ་མྱེད་པའི་ག་འུ་ནས། དེ་ཉིད་མ་བསྒྲིབས་པའི་ཡེ་ཤེས་ཀྱི་སྤྱན་དག་པར་ཤར་བས། བོན་ཐམས་ཅད་སེམས་ཀྱི་ཡེ་ཤེས་ཀྱིས་ཐིག་ལེ་ཉག་གཅིག་དུ་ས་ལེ་གསལ་བ་ལ། སྤྱན་གཅིག་ཤར་ཅེས་བྱའོ། །སེམས་ལ་བརྟགས་ཅིང་མཚོན་དུ་མྱེད་པས། བོན་ཐམས་ཅད་སེམས་ཀྱི་རང་བཞིན་དུ་བརྟགས་ཅིང་མཚོན་དུ་མྱེད་དེ་གསལ་བ་ལ་མཚོན་དུ་མྱེད་པས་ཐམས་ཅད་གསལ་ཞེས་བྱ། གསལ་བའི་དོན་ལ་མངོན་དུ་གྱུར་པའི་དུས་ན། ཅིར་ཡང་མི་རྟོག་པས་མི་རྟོག་ཞེས་བྱའོ། །རྟོག་པ་མྱེད་པའི་དབྱིངས་ན། ཀུན་ཏུ་བཟང་པོ་གཤེན་ལྷ་འོད་དཀར་ལ་བཞེང་བཞུགས་མི་མངའ་བས་མཉམ་པ་ཆེན་པོའི་ཀློང་ན་[158]གཟིགས་ཞེས་བྱའོ། །ལྟ་འཕང་མཐོན་པོས་བོན་ཉི་ནམ་མཁའ་འདྲ་བའི་དབྱིངས་ལ་སྔས་བཅས་ཏེ། སྐྱེ་མྱེད་ལྷུན་གྱིས་གྲུབ་པའི་ཁྲེངས་ནི་གདན་དུ་བཏིང་། སྒྲིབ་པ་མྱེད་པ་ཡེ་ཤེས་ཀྱི་ན་བཟའ་སྐུ་ལ་གསོལ། འགྱུར་ལྡོག་མྱེད་པའི་དབྱིངས་སུ་ཐུགས་ཉིད་བརྣལ་ཞེས་བྱའོ། །གལ་ཏེ་བརྣལ་བའི་སར་རོལ་མོ་འམ་རྩེ་མོ་མཛད་པ་ན། ཀུན་ཏུ་བཟང་པོ་སྐུ་དང་རོལ་རྩེད་མཛད། དགྱེས་པ་ཆེན་པོའི་དཔོན་སྲས་ཆེན་པོར་གྱུར་ཅེས་བྱའོ། མཐོང་ཚོར་མི་འཇུག་བདེ་བའི་ལམ། བཞེངས་བཞུགས་མི་མངའ་མཉམ་པའི་ངང་ཅེས་པ། འཇིག་རྟེན་འཁོར་བའི་སྤྱོད་ཡུལ་མཐོང་པ་མྱེད། མྱ་ངན་འདས་པའི་གནས་ནི་ཚོར་བ་མྱེད། ཐམས་ཅད་མཉམ་པའི་ཀློང་དུ་བཞུགས་པས་བདེ་བའི་ལམ་ཅེས་བྱའོ། །མཉམ་པའི་ཀློང་ཆེན་པོ་ལ་བཞེངས་བཞུགས་མི་མངའ་བས། མཉམ་པའི་ངང་ཞེས་བྱའོ། །ཀུན་ཏུ་བཟང་པོ་གཤེན་ལྷ་འོད་དཀར་ཞལ་ན་རེ། ཡེ་གཤེན་གཙུག་ཕུད་འདི་ཉོན་ལ། ངའི་ཞལ་ཆེམས་འདི་བརྗོད་པས། ཡང་དག་སེམས་ཀྱི་དཀྱིལ་འཁོར་དུ། འཆི་མྱེད་གཡུང་དྲུང་གཏེར་ཅིག་གཙུགས། རྟག་ཏུ་འདི་ལ་དམ་པར་བོན་ཅེས་པ། རིག་པ་ཀུན་ཏུ་བཟང་པོའི་ཞལ་ཆེམས། ཀུན་གཞི་ཀུན་ཏུ་བཟང་མོ་ལ་བོར། ཀུན་ཏུ་བཟང་མོའི་ཞལ་ཆེམས་ནི། རིག་པ་ཀུནཏུ་བཟང་པོ་ལ་བོར་རོ། །གཉིས་སུ་མྱེད་པའི་ཞལ་ཆེམས་ནི། འཁོར་རྣམ་པར་ཤེས་པའི་ཚོགས་བརྒྱད་ལ་བོར། རིག་པ་ཀུན་ཏུ་བཟང་པོས་ཀུན་གཞི་ཀུན་ཏུ་བཟང་མོ་ལ་བོར་བ་ནི། དུས་གསུམ་གཤེན་རབ་ཀུན་གྱི་ཡུམ་དུ་བཀྲ་ཤིས་ཁྱོད་ལ་བརྗོད། གཞི་ནི་བརྗོད་དུ་མྱེད་པ་ལས་བྱུང་བའོ། །གནས་ནི་ཅིར་ཡང་མི་དམྱིགས་ལ། འགྱུར་ནི་ཅིར་ཡང་མི་འགྱུར་ལ། དུས་གསུམ་འགྱུར་མྱེད་སྲིད་པའི་རྒྱལ་མོའི་ཡུམ། དུས་གསུམ་གཤེན་རབ་ཐམས་ཅད་བསྐྱེད་པའི་ཡུམ། མ་བསྒྲིབས་གསལ་བར་ཤར་པས་ཡེ་ཤེས་སྤྱན་གཅིག་མ། ཐམས་ཅད་[159]ཟད་པར་གསོལ་ཡང་བཞེས་པའི་ཚུལ་ལུང་མྱེད། བདེ་ཆེན་ཀློང་ཡངས་ཁྱོད་ལ་བཏུད་ལ་ཕྱག་འཚལ་ལོ། །མ་གཡོས་བདེ་ཆེན་དེ་ནི་ཤིན་ཏུ་འཛུམ་བག་སྟོན་ཞེས་བརྗོད། ཀུན་ཏུ་བཟང་མོའི་ཞལ་ཆེམས་སུ་བརྗོད་པ། མི་མངོན་དབྱིངས་ནས་བསྐྱེད་པའི་སྲས་མཆོག་དམ་པའི་དམ་པ་ཁྱོད། རྣམ་པ་ཐམས་ཅད་མཁྱེན་པའི་ས་ལ་ཛི་ལྟར་འགྲོ། ཇི་ལྟར་བརྩལ་ཡང་མ་ལས་མ་གཡོས་ན། སྲས་ཀྱི་དོན་ནི་དམ་པ་འདི་ཡིན་ཏེ། སྐྱེ་མྱེད་དབྱིངས་ལ་དུས་མཐའ་མྱེད་པར་འཇོལ། མའི་རང་བཞིན་ཡེ་ནས་མ་གཡོས་པས། །བུ་འིས་གཞན་དུ་རྩོལ་ཞིང་གཞོལ་དུ་མྱེད། བོན་རྣམས་ཐམས་ཅད་མའི་རང་བཞིན་ཏེ། རྟག་ཏུ་དབྱིངས་ལ་མ་གཡོས་ནས། ཡེ་གཤེན་སྲས་ཡུམ་འཁོར་དང་བཅས། མ་འཕུར་བུ་འཕུར་དུས་ཅིག་འཕུར་ཞེས་བྱའོ། །སྲིད་པའི་རྒྱལ་མོའི་ཞལ་ཆེམས་སོ། །དེ་ལྟར་གཉིས་སུ་མྱེད་པའི་གཡུང་དྲུང་སེམས་བདེ་བའི་ཞལ་ཆེམས་ནི། འཁོར་རྣམ་པར་ཤེས་པ་བརྒྱད་ལ་བོར་ཏེ། བདེ་བ་ཆེན་པོའི་ཀློང་ཡངས་ནས། གཟུང་འཛིན་ཟུང་ཅིག་འཐབ་ཅིང་རྩོལ། འཁྲུལ་པའི་རྣམ་རྟོག་ནད་ཀྱིས་ཟིན། ཁམས་གསུམ་འཁོར་བ་ཡང་རེ་ཐང་། བདེ་ཆེན་ངང་ལ་གཡོས་པ་མྱེད། ཇི་ལྟར་གཟུང་འཛིན་སྣང་བ་ཡང་། བདེ་བ་ཆེན་པོའི་རང་བཞིན་ཏེ། འཛིན་པས་གཟུང་པའི་ཡུལ་ཡང་མྱེད། འཁྲུལ་པའི་རྣམ་ཤེས་བརྒྱད་པོ་ཡང་། བདེ་ཆེན་དབྱིངས་ལས་མ་གཏོགས་པར། ལོགས་ནས་རྣམ་ཤེས་འབྱུང་པ་མྱེད། དེ་ཕྱིར་རྣམ་ཤེས་བརྒྱད་པོ་ཡང་། བདེ་བ་ཆེན་པོའི་རང་བཞིན་ཏེ། སུས་ཀྱང་བསྨྱུར་ཞིང་བཅོས་སུ་མྱེད། དེ་ལྟར་རྟོགས་པའི་དུས་ན། སྐྱེ་འཆི་མྱེད་པའི་ཀློང་དུ་གྱུར་པས། ཡེ་གཤེན་གཙུག་ཕུད་ལ་བཀའ་བསྩལ་ནས་ཉོན་ཞེས་བྱའོ། །ཀུན་ཏུ་བཟང་པོ་གཤེན་ལྷ་འོད་དཀར་གྱི་ཞལ་ཆེམས་ཀྱི་དོན་འདི་བརྗོད་དུ་མྱེད་པས། ཀུན་གཞི་ཀུན་ཏུ་བཟང་མོ་རྣམ་པར་དག་པའི་ཀློང་དུ། བོན་[160]ཐམས་ཅད་སྐྱེ་ཤི་མྱེད་པར་མྱང་ངན་ལས་འདས་པས། སྐྱེ་ཤི་མྱེད་པའི་གཏེར་གཙུགས་ཏེ། འགྱུར་ལྡོག་མྱེད་པར་དམ་པོར་བཅིངས་ཞེས་བརྗོད། གཤེན་ལྷ་འོད་དཀར་གྱི་ཞལ་ཆེམས། ཀུན་གཞི་རྣམ་པར་དག་པའི་ཀློང་དུ་འདུ་བའི་དོན། འཁོར་སྟོན་པ་ཡེ་གཤེན་རྣམས་ལ་བོར་རོ། །རིག་པ་སེམས་ཀྱི་རྒྱུན་ཐག་གི་འགྲེལ་པ། རྫོགས་སྷོ།། །།རིག་པ་སེམས་ཀྱི་རྒྱུན་ཐག་དང་། བྱང་ཆུབ་སེམས་ཀྱི་ཉག་ཐག་དང་། ཡེ་ཤེས་སེམས་ཀྱི་ངང་ཐག་གསུམ། ཐག་པ་རྣམ་པ་གསུམ། བྱང་ཆུབ་སེམས་ཀྱི་ཉག་ཐག་ནི། ནུབ་སྟེ་མ་གྲགས་སོ། །འདི་ནི་རིག་པ་སེམས་ཀྱི་རྒྱུན་ཐག་ལགས་སོ།། །།[161]སེམས་ལུང་གི་རྒྱུན་ཐག་བཞུགས་པའི་དབུ་ཕྱོགས་ལགས་སོ།།    སྟོན་པ་གཤེན་ལྷ་འོད་དཀར་གྱི་ཐུགས་ཡང་དག་པའི་བརྣག་པ། འབྲས་བུ་ངེས་པར་སྟོན་པའི་དོན། ཕྱིས་བྱོན་པའི་ལས་དག་པ་རྣམས་ལ་སྟོན་ཏེ། ཨེ་མཧོ་གང་ལས་དག་པ་དག སེམས་མི་འགྱུར་བའི་གཡུང་དྲུང་འདི་བསྒོམ་པར་འདོད་ན། འདི་ལྟར་ཤེས་པར་བྱའོ་ཞེས། ཐུགས་རྗེས་བྱིན་གྱིས་བརླབས་ཀྱིས། གཤེན་ཚད་མེད་འོད་ལྡན་ལ་བསྟན་ནོ། །ལྟ་སྤྱོད་དམ་ཚིག་འཕྲིན་ལས་དག སྒོམ་པ་དག་ཏུ་ཤེས་པར་བྱ། མ་གཡོས་མ་བཅོས་གཉིས་སུ་མྱེད། རང་ལ་འཆར་གྱི་དྲོད་མྱོང་ནས། འབྲསབུ་དག་པའི་གདོན་མི་ཟའོ། །མི་འགྱུར་དབྱིངས་ནས་མི་དམྱིགས་ཐུགས། མ་བཅོས་མི་གཡོ་དགོངས་པ་གསལ། དེ་བཞིན་ཤེས་ན་རྒོངས་པའོ། །དེ་བཞིན་ཉིད་ཟབ་བཅོས་སུ་མྱེད། རྟོགས་ཚད་མཉམ་ཉིད་མི་གཡོ་སྟེ། སྤྱིར་ཡང་རྟོགས་སོ་སྙམས་མི་དམྱིགས། སྒོམ་པ་ཀུན་གཞི་མ་གཡོས་ལ། རིག་པ་ཉིད་ཀྱང་བཅོས་མྱེད་དོ། །མ་བཅོས་ངང་ལ་རིག་པའི་རྒྱུན། མ་གཡོས་ངང་ལ་མ་ཡེངས་ཉིད། ངང་ཉིད་ནམ་མཁའ་ལྟ་བུ་ལ། ཡེ་ནས་ཤེས་ན་བཅོས་སུ་མྱེད། སྣང་ལ་རང་བཞིན་མྱེད་བསྒོམས་ནས། དེ་སྣང་སྟོང་གཉིས་མྱེད་དོན་དང་ལྡན། དེ་བཞིན་ཉིད་དོན་གསལ་རྟོགས་ན། བདེན་པའི་འབྲས་བུ་ཟིན་པ་ཡིན། དོན་དམ་མི་དམྱིགས་ནམ་ཀ་ལྟར། སྤྱིར་ཡང་མི་དམྱིགས་ཏིང་ངེ་འཛིན། དཔེ་དོན་རྟགས་གསུམ་མཉམ་པ་ལ། མཉམ་མོ་མི་དམྱིགས་གསལ་གདབ་་པོ། དེར་གྱུར་སྤྱོད་འདས་མཚོན་དུ་མྱེད། བོན་ཉིད་ནམ་མཁའི་དབྱིངས་དཀྱིལ་དུ། ཡེ་ཤེས་སྤྱོད་འདས་འབྲས་བུ་ཐོབ། [162] སེམས་ཉིད་ཐིག་ལེ་ཅིར་ཡང་མ་བཅོས་པའོ། །བདེ་བའི་ཐིག་ལེ་མཚོན་པ་མྱང་ངན་འདས། མ་གཡོས་བདེ་ཆེན་བོན་ཉིད་རྟོགས་ཙམ་ན། སེམས་ཀྱི་རང་བཞིན་ཡེ་ནས་ནམ་ཀ་འདྲ། རྒོངས་པའི་དོན་ལ་སྤྲོ་བསྡུ་གཅིག་དུ་འདུས། དེ་ཉིད་ཤེས་ན་ཐམས་ཅད་སངས་རྒྱས་སོ། །སེམས་ལུང་གི་རྒྱུན་ཐག་གི་དཀྱུས་རྫོགས་སོ།། །།[163]ལུང་གི་རྒྱུན་ཐག་གི་འགྲེལ་བ་བཞུགས༎	སྟོན་པ་གཤེན་ལྷ་འོད་དཀར་གྱི་ཐུགས་ཀྱི་བརྣག་པ་འདི་ནི། དང་པོ་གཤེན་ལྷ་འོད་དཀར་ཀྱི་ཐུགས་རྗེས་བྱིན་གྱིས་རླབས་ཀྱིས་མི་མངོན་པའི་དབྱིངས་ནས་བཤད། གཤེན་ཚད་མེད་འོད་ལྡན་གྱིས་ནམ་མཁའི་དབྱིངས་འོད་གསལ་གྱི་གནས་སུ་གསན་ནས་བསྒོམས། དེ་ནས་འཕྲུལ་གཤེན་སྣང་ལྡན་གྱིས་རི་རབ་ཀྱི་ཟོམ་ལ་གསན་ནས་བསྒོམ། དེ་ནས་ཡེ་གཤེན་གཙུག་ཕུད་ཀྱིས་གཡུ་ལུང་ཤེལ་གྱི་བྲག་ཕུག་ཏུ་གསན་ནས་བསྒོམ་མོ། དེ་ཡན་ཆད་ནི་ཏིང་ངེ་འཛིན་ལ་ཏིང་ངེ་འཛིན་གྱི་བསྟན་ཞིང་བརྒྱུད་པ་ལས་ཚིག་དུ་བཀས་མ་གསུངས་སོ། །དེ་ཡན་ཆད་ནི་གཅིག་གིས་གཅིག་ལ་རྒོངས་པ་ཉམས་སུ་ལོན་པས་དཀྱུས་ཉིད་གསལ་བའོ། །དེ་ནས་འཆི་མེད་གཙུག་ཕུད་ཀྱིས་གསང་བ་འདུས་པ་ལ་གོ་བར་སླ་ལ་སྒྲ་རུ་སྙན། ཉམས་སུ་ལོན་པར་བྱ་བའི་ཕྱིར། དཀྱུས་ལ་བཀྲལ་ཞིང་ངོས་བཟུང་ནས་བཤད་པ། ལྟ་སྤྱོད་དམ་ཚིག་འཕྲིན་ལས་དག བསྒོམ་པ་དག་ཏུ་ཤེས་པར་བྱ་ཅེས་པ། དེ་ནི་མང་ཚིག་ཉུང་དུ་བསྡུས་པ་ཡིན་སྟེ། གང་ཞེ་ན་ཕྱི་ནང་སྣོད་བཅུད་དམ་འཁོར་བ་དང་མྱ་ངན་ལས་འདས་པའི་བོན་ཐམས་ཅད་བྱང་ཆུབ་སེམས་ཀྱི་རང་བཞིན་དུ་ལྟ་བ་དེ་ནི་ལྟ་བའོ། །ཡང་ན་སེམས་ཀྱིས་སེམས་ཉིད་མཐོང་བས། རྟོགས་པ་རང་བཞིན་གྱིས་ཞི་བ་ཡིན་པའི་ཕྱིར་ལྟ་བའོ། །སྤྱོད་པ་ནི། དེ་ལྟ་བུའི་དོན་ལ་གནས་པ་ནི་སྤྱོད་པའོ། །དེ་ལྟ་བའི་དོན་ལས་མི་འདའ་བ་ནི་དམ་ཚིག་གོ །དེ་ཀ་ན་ཉིད་ཀྱི་ངང་ལ་ཞུགས་པས་ནི་འཕྲིན་ལས་སོ། །དེ་ལྟར་སལ་ཀྱིས་གསལ་བ་ལས། གསལ་ལོ་བའི་རྟོག་པ་ལས་ཀྱང་བསྡའ་སྟེ་[164]གསལ་ལ་རྟོག་པ་རྡུལ་ཀྱང་མེད་པ་དེ་ནི་སྒོམ་པའོ། །དེ་ནི་ལྟ་སྤྱོད་དམ་ཚིག་ཕྲིན་ལས་སྒོམ་པ་དག་དུ་ཤེས་པར་བྱ་ཞེས་བྱའོ། །མ་གཡོས་མ་བཅོས་ཅེས་པ། མ་རྟོགས་པ་རྣམས་མ་གཡོས་པ་ནི་དབྱིངས་སུ་ཤེས་པར་བྱའོ། །མ་བཅོས་པ་ནི་ཡེ་ཤེས་སུ་ཤེས་པར་བྱ། དེ་དང་དེ་ཡེ་ནས་གཉིས་སུ་མྱེད་པའི་དོན་ལ་གནས་པར་བྱའོ། དེ་ལྟར་ཤེས་ན་རིག་པ་ནང་ནས་འཆར། དྲོད་ཉམས་སུ་མྱོང་ཞིང་ལོན་ནས། འབྲས་བུ་ལ་གདོན་མི་ཟ་བ་བོ་ཞེས་བྱའོ། །མི་འགྱུར་དབྱིངས་ནས་མི་དམྱིགས་ཐུགས་ཅེས་པ། བོན་ཉིད་མི་འགྱུར་བའི་དབྱིངས་སུ་མི་དམྱིགས་པའི་ཐུགས་ཀྱིས། མ་བཅོས་པའི་དོན་ལ་མི་གཡོ་བའི་རྒོངས་པ་གསལ་བ་དེ། རང་ཤེས་རིག་གི་རྒྱལ་པོས་དེ་བཞིན་སལ་ཀྱིས་ཤེས་ན། རྒོངས་པ་ཡང་དག་པའོ་ཞེས་བྱའོ། །དེ་བཞིན་ཉིད་ཟབ་ཅེས་པ། དེ་ནི་གོང་མ་ལྟར་གསལ་བ་ཡིན། དེ་བཞིན་ནི་རྒོངས་པ་མི་གཡོ་བ་ཡིན། ཉིད་ནི་རྒོངས་པ་ཟབ་མོའི་དོན་ལ་བཅོས་སུ་མྱེད་པ་ཡིན་ནོ། །དེ་ལྟར་ཤེས་ན་གཤེན་རབ་ཀྱི་དགོངས་པ་ཡང་ལྡན་ཞེས་དེ་ལ་བྱའོ། །རྟོགས་ཚད་མཉམ་ཉིད་མི་གཡོ་ཅེས་པ། བྱང་ཆུབ་སེམས་རྟོགས་པའི་ཚད་ནི། མཉམ་པ་ཉིད་གཉིས་སུ་མྱེད་པའི་དོན་ལས་མི་གཡོ་བ་ཡིན་ལ། སྤྱིར་ཡང་རྟོགས་པ་ཆེན་པོས་ཀྱང་། རྟོགས་སོ་སྙམས་པ་མི་དམྱིགས་སྟེ། སེམས་མ་བཅོས་པ་ལ་དོན་འདུས་པའོ། །སྒོམ་པ་ཀུན་གཞི་མ་གཡོས་ལ། རིག་པ་ཉིད་ཅེས་པ། །སྤྱིར་སྒོམ་པ་ཞེས་བྱ་བ་ནི། ཀུན་གཞི་མ་གཡོས་པ་ལ། རིག་པ་ཉིད་ཀྱང་བཅོས་སུ་མྱེད་ཏེ་མ་བཅོས་པར་བཞག་པ་ལ་བྱའོ། །མ་བཅོས་ངང་ལ་རིག་པའི་རྒྱུན་ཅེས་པ། སྤྱིར་ཡང་བོན་ཉིད་མ་བཅོས་པའི་ངང་ལ་རིག་པ་རྒྱུན་ཆགས་སུ་གནས་པའོ། །ཡང་ན་མ་གཡོས་པའི་ངང་ལ་མ་ཡེངས་པའི་ངང་ཉིད་གནས་པ་དེ་ལས་མི་འདའ་བའོ། །ངང་ཉིད་ནམ་མཁའ་ལྟ་བུ་ལ་ཅེས་པ། ཀུན་གཞི་བྱང་[165]ཆུབ་ཀྱི་སེམས་ནམ་མཁའ་ལྟར་ཡངས་ཤིང་རྒྱ་ཆེ་ཏེ། ཅིར་ཡང་མ་གཡོས་པ་ནི་བྱང་ཆུབ་སེམས་ཀྱི་ངང་ཡིན་ལ། གསལ་བ་ཉིད་ཀྱི་ཡེ་ཤེས་ཅིར་ཡང་མ་བཅོས་པ་ནི་བྱང་ཆུབ་སེམས་ཀྱི་ངང་ཉིད་ཡིན་ལ། ནམ་མཁའ་ཡེ་ཤེས་བཅོས་སུ་མྱེད་ཅེས་པ། དེ་ནམ་མཁའ་ལྟར་ཡེ་ཤེས་ཆེན་པོ་ཁྱབ་བདལ་དུ་གནས་པས། བཅོས་སུ་མྱེད་དོ། །དེའི་ཕྱིར་ངང་ཉིད་ནམ་མཁའ་ཡེ་ཤེས་བཅོས་སུ་མེད་ཅེས་བྱའོ། སྣང་ལ་རང་བཞིན་མྱེད་པ་བསྒོམས་ན་ཅེས་པ། སྒོམ་པ་ཐམས་ཅད་ནི་སྣང་ལ་རང་བཞིན་མྱེད་པར་སྒོམ་སྟེ། སྣང་སྟོང་གཉིས་ཀྱི་དོན་གཅིག་དུ་རྟོགས་པར་བྱ་སྟེ། གང་ཞེ་ན། སེམས་སྟོང་སྟེ་ཡང་དངོས་པོ་དང་མཚན་མ་་རྡུལ་ཡང་མྱེད་ལ། སྣང་སྟེ་ཡང་གསལ་བའི་ཡེ་ཤེས་ཉིད་ལ་ཉིད་གསལ་ལ་རང་བཞིན་མྱེད་པས་ནི། དེའི་རང་བཞིན་ཅི་ལྟ་བུར་ཡང་བརྟག་དུ་མེད་པས། གསལ་ལ་བརྟག་དུ་མེད་པའི་བྱང་ཆུབ་སེམས་ཞེས་བྱའོ། །དེ་ནི་སྣང་སྟོང་གཉིས་སུ་མྱེད་པའི་དོན་དང་ལྡན་པའི་སེམས་སྙེད་པ་ཞེས་བྱའོ། །དེ་བཞིན་ཉིད་དོན་གསལ་རྟོགས་ན་ཅེས་པ། ཀུན་གཞི་བྱང་ཆུབ་སེམས་ནམ་མཁའ་ལྟར་ཡེ་ཤེས་ཆེན་པོ་ཁྱབ་བདལ་པ་ལས་མི་གཡོ་བ་ནི་དེ་ཡིན། མི་གཡོ་བའི་ངང་ལས་མ་བཅོས་པ་ནི་རང་བཞིན་ཡིན། མ་བཅོས་པ་ལས་མི་དམྱིགས་པ་ནི་ཉིད་ཡིན། དེ་བཞིན་ཉིད་ཀྱི་དོན་དེ་སལ་ཀྱིས་རྟོགས་ན་བདེན་པའི་ཡང་བདེན་པ་ཡང་དག་པ་ཡིན་ཏེ། འབྲས་བུ་ཡུ་བ་ནས་ཟིན་པའོ། །དོན་དམ་མི་དམིགས་པ་ནམ་མཁའ་ལྟར་ཅེས་པས། སྒོམ་པ་ནི་དོན་དམ་པ་ཅི་ཡང་མི་དམིགས་་ལ་བཞག་སྟེ། དོན་དམ་པར་བྱང་ཆུབ་སེམས་ནམ་མཁའ་ལྟར་ཡེ་ཤེས་ཆེན་པོར་སལ་ཀྱིས་རྟོགས་ནས། སྤྱིར་ཡང་མི་དམྱིགས་པ་ལ་གསལ་བའི་ཏིང་ངེ་འཛིན་གྱིས་ལ་གཅད་སྟེ། དཔེའ་ནམ་མཁའ་ཡང་མི་དམྱིགས། དོན་བོན་ཉིད་ཀྱང་མི་དམྱིགས། རྟགས་སེམས་ཉིད་ཀྱང་མི་དམྱིགས། དཔེ་[166]དོན་རྟགས་དང་གསུམ། ཚིག་ཙམ་ཡང་མ་ཡིན་པར་མཉམ་པར་རྟོགས་པ་ལས། མཉམ་མོ་སྙམ་པ་ཡང་མི་དམྱིགས་སྟེ། ཅིར་ཡང་མི་དམྱིགས་པ་ལ་གསལ་བཏབ་ལ་བཞག་གོ །དེར་གྱུརད་དཔྱོད་འདས་མཚོན་དུ་མྱེད་ཅེས་པ། གོང་མ་དེ་ལྟར་གྱུརད་ཙམ་ཉིད་ན། ལུང་ལས་ཀྱང་ཡེ་ཤེས་དཔྱོད་ལས་འདས་པས་རིག་པས་མཚོན་དུ་མྱེད་ཞེས་བྱ་སྟེ། དེ་ལྟར་གྱུར་ཙམ་ཉིད་ན་ཡེ་ཤེས་ཆེན་པོ་གྱུརད་སྟེ། དཔྱོད་པ་ལས་འདས་སོ། །དེ་ལྟར་འདས་ཙམ་ཉིད་ན་རིག་པས་ཀྱང་མཚོན་དུ་མྱེད་དོ། །རིག་པས་མཚོན་དུ་མྱེད་པས་བོན་ཉིད་ནམ་མཁའ་འདྲ། བོན་ཉིད་ནམ་མཁའ་འདྲ་བའི་དབྱིངས་དཀྱིལ་དུ། ཡེ་ཤེས་ཆེན་པོ་ཡེ་ནས་དཔྱོད་ལས་འདས་པའི་འབྲས་བུ་ཐོབ་ཞེས་བྱའོ། །སེམས་ཉིད་ཐིག་ལེ་ཅིར་ཡང་མ་བཅོས་ཅེས་པ། བྱང་ཆུབ་སེམས་ཅི་ཡང་མ་བཅོས་པ་ནི་སེམས་ཀྱི་ཐིག་ཡིན། དེའི་ངང་ལས་མི་དམྱིགས་པ་ནི་ལེ་ཡིན། དེའི་ངང་ལ་གསལ་ལ་མ་ཡེངས་པ་ནི་སེམས་ཀྱི་སེམས་ཉིད་ཞེས་བྱའོ། བདེ་བའི་ཐིག་ལེ་ཅེས་པ། བྱང་ཆུབ་སེམས་མ་གཡོས་པ་ནི། བདེ་བའི་ངང་ལ་གནས་པ་ཡིན། དེ་ནི་སེམས་བདེ་བའི་ཐིག་ཡིན། དེ་ཡེ་ནས་མཚན་མ་ཐམས་ཅད་ལས་འདས་པ་ནི། སེམས་བདེ་བའི་ལེ་ཡིན། དེ་ཡེ་ནས་བདེ་བའི་ངང་ལ་གནས་པ་ནི་བདེ་བའི་ངང་ལ་མཚོན་པ་མྱ་ངན་ལས་འདས་ཞེས་བྱའོ། །མ་གཡོས་བདེ་ཆེན་བོན་ཉིད་རྟོགས་ཙམ་ན་ཅེས་པ། སེམས་ཀྱི་རང་བཞིན་ཡེ་ནས་མ་གཡོས་པ་ནི་བོན་ཉིད་དབྱིངས་ཡིན་ལ། མ་གཡོས་པའི་ངང་ལས་གསལ་བའི་ཡེ་ཤེས་ཉིད་ལ་ཉིད་འཆར་བ་ནི། བོན་ཉིད་ཀྱི་ཡེ་ཤེས་ཡིན་ཏེ། དེ་དང་དེ་གཉིས་སུ་འཛིན་པའི་རྟོག་པ་ལས་ཀྱང་བསྡའ་སྟེ། མཉམ་པ་ཉིད་དུ་རྟོགས་པ་དེ་ནི་བོན་ཉིད་ཀྱི་བོན་ཉིད་ཅེས་ཀྱང་བྱའོ། དོན་དམ་པའི་བྱང་ཆུབ་སེམས་ཅེས་ཀྱང་བྱའོ། །དེ་ལྟ་བའི་དོན་དེ་གསལ་ལ་མ་ཡེངས་པའི་ངང་ལས་མ་བཅོས་པ་ནི། མ་[167]བཅོས་བོན་ཉིད་བདེ་ཆེན་རྟོགས་ཅེས་ཀྱང་བྱའོ། །རང་ཤེས་རིག་གི་རྒྱལ་པོ་བྱང་ཆུབ་ཀྱི་སེམས་ཀྱིས་དེ་ལྟར་སལ་ཀྱིས་རྟོགས་ཙམ་ན། སེམས་ཀྱི་རང་བཞིན་ནི་ཡེ་ནས་ནམ་མཁའ་དང་འདྲ་སྟེ། སྣང་སྲིད་ཁྱབ་བདལ་དུ་གནས་པ་ལས། ཡོངས་སུ་རྒྱ་མ་ཆད་པར་གསལ་བའི་བྱང་ཆུབ་སེམས་ཅེས་ཀྱང་མིང་དེ་ལ་གདགས། ཡེ་ནས་ནམ་མཁའ་དང་འདྲའོ། །རྒོངས་པའི་དོན་མང་སྤྲོ་བསྡུ་གཅིག་དུ་འདུས་ཅེས་པ། འཁོར་བ་དང་མྱ་ངན་ལས་འདས་པའི་བོན་ནམ། ཕྱི་ནང་གི་ཐེག་རྒྱུད་དམ། ཕྱི་ནང་གི་སྣོད་བཅུད་ཐམས་ཅད་ཡོངས་སུ་རྒྱ་མ་ཆད་སྟེ་ཐུགས་རྗེ་ཆེན་པོའི་ངང་དུ་གསལ་བ་ནི། སྤྲོས་པའི་རྒོངས་པ་ཡང་ཡིན་ལ། དེ་གཅིག་དང་གཉིས་སུ་བགྲང་དུ་མེད་སྟེ། ཐིག་ལེ་ཆེན་པོ་ཅིག་གི་ངང་དུ་གསལ་བ་ནི་བསྡུས་པ་ཡང་ཡིན། དེ་ཡང་ཚིག་གི་ན་ཡ་ཙམ་ལས་དོན་གཅིག་དུ་འདུས་པས་ནི་གཅིག་ཏུ་འདུས་ཞེས་བཤད་དོ། །དེ་ཉིད་ཤེས་ན་ཐམས་ཅད་སངས་རྒྱས་སོ་ཅེས་པ། དེ་ནི་གོང་མ་དེ་ག་ཉིད་དམ། སེམས་དེ་བཞིན་ཉིད་ལ་བྱ། ཤེས་ན་ནི་གང་གིས་ཤེས་ཀྱང་ངོ་ཐམས་ཅད་ནི། རྟོགས་ན་ཡོངས་ཀྱང་སངས་རྒྱ་བ་ཡིན་པར་ངེས་སོ་ཞེས་བཤད་དོ། །བྱང་ཆུབ་སེམས་ལུང་གི་རྒྱུན་ཐག་གི་དཀྱུས་ལས་བཀྲལ་ཞིང་ངོས་བཟུང་ནས་བཤད་པ་རྫོགས་སྷོ༎ །།འཛམ་གླིང་གསེར་གྱིས་གང་བ་བས། མན་ངག་ཐུགས་ཀྱི་བརྣག་པ་འདིའི་ཚིག་གཅིག་དགའ། དེ་ལྟར་རྟོགས་པར་གྱིས། སྒོམ་ཆེན་གཤེན་སྒུར་ཀྱི་གཏེར་ལུགས་སོ། །ཞུ་གཡས་ལེགས་པོ་ལ་གཉེར་གཏད་དོ། །[168]སྣང་ལ་དངོས་མེད་འཛུག་ཚུགས་ལྷུག་པར་བཞག་པའི་ལེའུ་བཞུགས་པ་ལགས་སོ།།[Non-Tibetan Characters]    སྟོན་པ་ཐུགས་རྗེ་ཆེ་ལ་ཐབས་མཁས་པ། མན་ངག་ལྷུག་པ། སེམས་ཐུགས་ཕྲད། རྒན་མོ་འཛུབ་རྩུགས། འབྲས་བུ་ལགས་འཆང་འདི་ནི། ཚིག་བོར་དོན་ལ་ཞུགས་ཏེ། གཞན་ཡང་སྦྱངས་པའི་འཕྲོ་ཅན། ཚད་མྱེད་འོད་ལྡན་ལ་བཤད་ཅིང་བསྟན་པ་ལགས་ཏེ། མན་ངག་འདིའི་ནང་ནས། དོན་རྣམ་པ་དགུས་སྟོན་ཏེ། དང་པོ་ལས་དང་སྤྱོད་པའི་ཚུལ་བསྟན་པ་དང་གཅིག དེ་ནས་གསལ་བའི་སེམས་བསྟན་པ་དང་གཉིས། དེ་ནས་ངང་ལ་གནས་པར་བསྟན་པ་དང་གསུམ། དེ་ནས་མཚོན་དུ་མེད་པར་བསྟན་པ་དང་བཞི། དེ་ནས་བཤད་དུ་མྱེད་པར་བསྟན་པ་དང་ལྔ། དེ་ནས་བསྒོམ་དུ་མྱེད་པའི་དོན་བསྟན་པ་དང་དྲུག རྒོངས་པའི་ངེས་ཚིག་བསྟན་པ་དང་བདུན། གདམ་ངག་དུ་བསྟན་པ་དང་བརྒྱད། མན་ངག་ཏུ་བསྟན་པ་དང་དགུའོ། །སྟོན་པས་དཀྱུས་ཚིག་དུ་བཀའ་བསྩལ་པའོ༎ མན་ངག་ལྷུག་པའི་དཀྱུས་ཚིག་རྫོགས་སྷོ།། །།ཁ་ཐམ་མོ།། [169]    གཤེན་ཚད་མྱེད་འོད་ལྡན་དེ་ཡང་། གཤེན་རབ་ཀྱི་ལས་སྤྱོད་བཅུ་དང་ལྡན་པ་ཅིག་ལགས་ཏེ། དེ་གང་ཞེ་ན། རྣམ་པར་དག་པ་གཤེན་རབ་ཀྱི་སྤྱོད་པ་དང་ཡང་ལྡན། དལ་འབྱོར་ཐོབ་པ་གཤེན་རབ་ཀྱི་སྤྱོད་པ་དང་ཡང་ལྡན། འཛིན་རྟོག་མྱེད་པ་གཤེན་རབ་ཀྱི་སྤྱོད་པ་དང་ཡང་ལྡན། དོན་ལས་མི་འདའ་བ་གཤེན་རབ་ཀྱི་སྤྱོད་པ་དང་ཡང་ལྡན། དམྱིགས་སུ་མྱེད་པ་གཤེན་རབ་ཀྱི་སྤྱོད་པ་དང་ཡང་ལྡན། ཐབས་ཀྱིས་མ་ཆགས་པ་གཤེན་རབ་ཀྱི་སྤྱོད་པ་དང་ཡང་ལྡན། གཡོ་རྩོལ་མྱེད་པ་གཤེན་རབ་ཀྱི་སྤྱོད་པ་དང་ཡང་ལྡན། གཡེངས་པ་མི་མངའ་བ་གཤེན་རབ་ཀྱི་སྤྱོད་པ་དང་ཡང་ལྡན། ཅིར་ཡང་མི་འགྱུར་བའི་གཤེན་རབ་ཀྱི་སྤྱོད་པ་དང་ཡང་ལྡན། དེ་བཞིན་མ་བཅོས་པའི་གཤེན་རབ་ཀྱི་སྤྱོད་པ་དང་ཡང་ལྡན་ནོ། །དེ་ལྟར་ལྡན་པ་དེ་ལ་ནི། ཚིག་དུ་ཉུང་ལ་མན་ངག་དུ་མང་པ་འདི་བཤད་དོ། །    དེ་ནས་གསལ་བའི་ཡེ་ཤེས་བསྟན་པ་ནི། བོན་ཉིད་མ་གཡོས་པའི་ངང་ལ། སེམས་ཉིད་མ་ཡེངས་པའི་ཡེ་ཤེས་གསལ། བོན་ཉིད་གཡོ་བ་མྱེད་པའི་ངང་ལ། སེམས་ཉིད་མ་སྒྲིབས་པའི་ཡེ་ཤེས་གསལ། བོན་ཉིད་མི་དམིགས་པའི་ཐིག་ལེ་གཅིག་གི་ངང་ལ། སེམས་ཉིད་མ་བཅོས་པའི་ཡེ་ཤེས་གསལ། བོན་ཉིད་སྒྲོ་སྐུར་མྱེད་པའི་ངང་ལ། སེམས་ཉིད་རེ་དོགས་མེད་པའི་ཡེ་ཤེས་གསལ། བོན་ཉིད་སྐྱེ་བ་མྱེད་པའི་ངང་ལ། སེམས་ཉིད་ལ་འགག་པ་མྱེད་པའི་ཡེ་ཤེས་གསལ། བོན་ཉིད་ཡོངས་སུ་རྒྱ་མ་ཆད་པའི་ངང་ལ། སེམས་ཉིད་ཐིག་ལེ་ཆེན་པོའི་ཡེ་ཤེས་གསལ། བོན་ཉིད་ཅི་ཡང་མ་ཡིན་པའི་ངང་ལ། སེམས་ཉིད་དེ་བཞིན་ཉིད་ཀྱི་ཡེ་ཤེས་གསལ། བོན་ཉིད་མཚན་མ་དང་བྲལ་བའི་ངང་ལ། སེམས་ཉིད་གདོད་ནས་དག་པའི་ཡེ་ཤེས་གསལ། བོན་ཉིད་དཔག་ཏུ་མྱེད་པའི་ངང་ལ། [170] སེམས་ཉིད་རྨད་དུ་བྱུང་བའི་ཡེ་ཤེས་གསལ་བ་དང་རྒུས་བསྟན་ནོ། །དེ་ནས་ངང་ལ་གནས་པར་བསྟན་པ་ནི། བསྒོམ་དུ་མེད་དེ་ཡེ་ཤེས་ངང་ལ་གནས། ཡེངས་སུ་མྱེད་དོ་ཡེ་ཤེས་ངང་ལ་གནས། བསྒྲུབ་ཏུ་མྱེད་དོ་ཡེ་ཤེས་ངང་ལ་གནས། བགྲོད་དུ་མྱེད་དོ་ཡེ་ཤེས་ངང་ལ་གནས། བལྟ་རུ་མྱེད་དོ་ཡེ་ཤེས་ངང་ལ་གནས། བསྲུང་དུ་མྱེད་དོ་ཡེ་ཤེས་ངང་ལ་གནས། སྣང་དུ་མྱེད་དོ་ཡེ་ཤེས་ངང་ལ་གནས། སྟོང་དུ་མྱེད་དོ་ཡེ་ཤེས་ངང་ལ་གནས། བཅོས་སུ་མྱེད་དོ་ཡེ་ཤེས་ངང་ལ་གནས་པ་དང་དགུས་བསྟན་ཏོ། །དེ་ནས་མཚོན་དུ་མྱེད་པར་བསྟན་པ་ནི། ཡེ་ཤེས་ངང་ལ་གནས་པའི་དོན་ལ། བསྒོམ་ཞེས་བའི་ཚིག་གིས་མི་མཚོན་ནོ། །བརྩོལ་བ་མྱེད་པ་ལྷུན་གྱིས་གྲུབ་པའི་དོན་ལ། བསྒྲུབ་ཞེས་བྱའི་ཚིག་གིས་མི་མཚོན་ནོ། །བགྲོད་དུ་མྱེད་པའི་དོན་ལ། ལམ་ཞེས་བྱའི་ཚིག་གིས་མི་མཚོན་ནོ། །ཡེ་བསྲུངས་ཆེན་པོའི་དོན་ལ། དམ་ཚིག་ཞེས་བྱ་བའི་ཚིག་གིས་མི་མཚོན་ནོ། །དཔེ་ལས་འདས་པའི་དོན་ལ། དཔྱད་ཞེས་བྱ་བའི་ཚིག་གིས་མི་མཚོན་ནོ། །མན་ངག་རྡིང་གི་དོན་ལ། གོལ་ཞེས་བྱ་བའི་ཚིག་གིས་མི་མཚོན་ནོ། །དེ་བཞིན་ཉིད་དོན་ལ། བཅོས་ཞེས་བྱ་བའི་ཚིག་གིས་མི་མཚོན་ནོ། །འགག་པ་མྱེད་པའི་དོན་ལ། མི་རྟག་བྱ་བའི་ཚིག་གིས་མི་མཚོན་ནོ། །ཤེས་རབ་ཆེན་པོའི་དོན་ལ། འཁྲུལ་ཞེས་བྱ་བའི་ཚིག་གིས་མི་མཚོན་ནོ། །ཞེས་བྱ་བ་དང་དགུས་བསྟན་ནོ།། །།    དེ་ནས་བཤད་དུ་མྱེད་པར་བསྟན་པ་ནི། འགྱུར་མྱེད་གཡུང་དྲུང་སྐུ་ལ། སྐྱེ་འགག་ཡོད་ཞེས་བྱ་བའི་ཚིག་གིས་མི་བཤད་དོ། །རང་བཞིན་མྱེད་པའི་གསུང་ལ། བསྒྲགས་སུ་ཡོད་ཞེས་བྱ་བའི་ཚིག་གིས་མི་བཤད་དོ། །མཉམ་ཉིད་འཁྲུལ་པ་མྱེད་པའི་ཐུགས་ལ། བཅོས་སུ་ཡོད་ཞེས་བྱ་བའི་ཚིག་གིས་མི་བཤད་དོ། །ལེགས་པ་ཀུན་ནས་[171]འབྱུང་བའི་ཡོན་ཏན་ལ། སྐྱོན་ཡོད་ཞེས་བྱ་བའི་ཚིག་གིས་མི་བཤད་དོ །སྙོམས་པ་ལྷུན་གྱིས་གྲུབ་པའི་འཕྲིན་ལས་ལ། བདག་དང་གཞན་དུ་ཡོད་ཞེས་བྱ་བའི་ཚིག་གིས་མི་བཤད་དོ། །ཁྱབ་བདལ་ནམ་མཁའི་ངང་ཉིད་ལ། ཁ་དོག་དབྱེ་རུ་ཡོད་ཞེས་བྱ་བའི་ཚིག་གིས་མི་བཤད་དོ། །བདེ་བ་ཆེན་པོའི་ངང་ཉིད་ལ། དགྲ་ཚོགས་ཡོད་ཞེས་བྱ་བའི་ཚིག་གིས་མི་བཤད་དོ། །སྣང་བ་མེད་པའི་སེམས་ཉིད་ལ། དཔེ་དང་དོན་ཡོད་ཞེས་བྱ་བའི་ཚིག་གིས་མི་བཤད་དོ། །ཐིག་ལེ་ཉག་ཅིག་ལ་བགྲང་དུ་ཡོད་ཞེས་བྱ་བའི་ཚིག་གིས་མི་བཤད་དོ།། ཞེས་བྱ་བ་དང་རྒུ་བསྟན་ནོ།། །།    དེ་ནས་བསྒོམ་དུ་མེད་པའི་དོན་བསྟན་པ་ནི། སེམས་ལ་ཁ་དོག་མྱེད་པས། ཁ་དོག་མི་བསྒོམ་མོ། །སེམས་ལ་དངོས་པོ་མྱེད་པས། གཟུགས་སུ་མི་བསྒོམ་མོ། །སེམས་ལ་བགྲང་དུ་མྱེད་པས། བྱེ་བྲག་མི་བསྒོམ་མོ། །སེམས་ལ་ཡུལ་མྱེད་པས། གནས་མི་བསྒོམ་མོ། །སེམས་ལ་སྐྱེ་འགག་མྱེད་པས། རྟག་ཆད་མི་བསྒོམ་མོ། །སེམས་ལ་སྟོང་རྒྱུ་མྱེད་པས། སྣང་པར་མི་བསྒོམ་མོ། །སེམས་ལ་སྣང་རྒྱུ་མྱེད་པས། སྟོང་པར་མི་བསྒོམ་མོ། །སེམས་ལ་ངན་སོང་མྱེད་པས། མཐོ་རིས་མི་བསྒོམ་མོ། །སེམས་ཉིད་ཡེ་ཤེས་ངང་ལ་ཐ་སྙད་མི་བསྒོམ་མོ། །ཞེས་བྱ་བ་དང་རྒུས་བསྟན་ནོ། །དེ་ནས་རྒོངས་པའི་ངེས་ཚིག་བསྟན་པ་ནི། དོན་དམ་པར་སྒོམ་པ་ནི། སེམས་མ་བཅོས་ན་གསལ་ལ། ཆུ་མ་བརྙོགས་ན་དངས། དགོངས་པ་མ་བཅོས་ན་འགྲུབ་ལ། འབྲས་བུ་མ་དམྱིགས་ན་རྙེད་ཞེས་སྟོན་ཏེ། དགོངས་པའི་ངེས་ཚིག་ནི། མི་རྟག་བརྟག་ཏུ་མྱེད་སྟེ་རྟོག་པའི་སྤྱོད་ཡུལ་མེད་ཞེས་བྱ་སྟེ། སེམས་ནི་འདི་ལྟ་བུ་ཞིག་ཞེས་བྱ་བའི་རྟོག་དཔྱོད་ལ་འདས་པར་བསྒོམ་པ་ཙམ་མོ། །ཡང་ན་མི་དམྱིགས་པའི་ཐིག་ལེ་གཅིག་ལ། མ་བཅོས་པའི་གསལ་གདབ་པ་[172]ཙམ་མོ། །ཡང་ན་སེམས་ཡེ་ནས་སངས་རྒྱས་པའི་དོན་དེ། སལ་གྱིས་གསལ་བར་རྟོགས་པ་ལས། གསལ་ལོ་བའི་རྟོག་པ་ལས་ཀྱང་བསྡའ་སྟེ། གསལ་ལ་རྟོག་པ་མྱེད་པའི་ངང་ལ་གནས་པ་ཙམ་མོ། །ཡང་ན་བོན་ཉིད་ཀྱི་སྐུ་བདེ་བ་ཆེན་པོའི་དོན་དེ། མ་ནོར་བར་ས་ལེ་གསལ་བ་ལས། གསལ་ལོ་བའི་རྟོག་པ་ལས་ཀྱང་བསྡ་སྟེ། གསལ་ལ་མ་ཡེངས་པ་ཙམ་མོ། །ཡང་ན་ཅི་ལ་ཡང་མི་རྟོག ཅི་ལ་ཡང་མི་སེམས་མི་རྟོག་མི་སེམས་པ་ཙམ་ལ་ཡང་། མི་རྟོག་མི་སེམས་པ་ལ་གསལ་བ་ཙམ་མོ་ཞེས་དགུས་བསྟན་ནོ། །དེ་ནས་དགོངས་པའི་གདམ་ངག་དུ་བསྟན་པ་ནི། སེམས་ལ་རྣམ་རྟོག་བསླང་ན་ཕུང་། བཅོས་ན་འཆལ། འདུ་བྱེད་ལ་ཡེངས་ན་ནོར། བྱིང་རྨུགས་སུ་སོང་ན་འཁྲུལ། ང་བོ་སྙམ་སེམས་སྐྱེས་ན་མྱེད། རྟོགས་སོ་སྙམ་ན་ལྟུང་། དམྱིགས་ན་སྟོངས། བཙལ་ན་སྟོར། བགྲོད་ན་འཁྱམས་ཞེས་བྱ་བ་དང་དགུས་བསྟན་ནོ། །མན་ངག་དུ་བསྟན་པ་ནི། བོན་ཉིད་ཀྱི་ངང་ནི་གསལ་ལ། མ་བསྒོམས་པ་ནི་མི་འོང་ན། རྒོངས་པའི་མན་ངག་རྙེད་པའོ། །ཡང་ན་བསྒོམ་པ་ནི་གསལ་ལ། མ་བསྒོམ་པའི་བག་ཆགས་གང་ཡང་མི་འོང་ན། རྟོགས་པའི་མན་ངག་གོ །དོན་དམ་པར་སྔར་སངས་རྒྱས་པ་རྣམས་ཀྱང་། བོན་ཉིད་ཀྱི་ངང་ལ། མི་དམིགས་པའི་དོན་ལ་ཞུགས་ན། ཡུན་རིང་པོར་ངང་བསྲིངས་ནས་བསྒོམས་པས་སངས་རྒྱས་པས། འདིའི་དོན་ལས་མི་འདའ་བ་ཙམ་མོ། ། སླིག་ཙོ།     དད་པ་ཅན་འགའི་ནོར་རོ། །འགའ་ཟུང་ལ་གཏད། སྒོམ་ཆེན་གཤེན་སྒུར་དེ་སྐད་གསུང་། རྔོས་ཞུ་གཡས་སྒོམ་ཆེན་ལེགས་པོས་མནོས་པ་ལགས་ཏེ། རྔོས་ཀྱང་དེ་ལྟར་བགྱིད་པ་ཨུ་ཡ་ཡོ།།  [?]  བསྒོམ་པའི་མདོ་བསྡུས་ནས། རྩ་བར་གསུང་སྟེ་མཛུབ་ཚུགས་སུ་བསྟན་པ་ [?][173][?]ཚིག་དང་ཡི་གེའི་སྤྱོད་ཡུལ་མཐའ་ལས་འདས་པས། ཅི་ལ་མི་རྟོག་ཅི་ལ་མི་སེམས་གསལ་ལ་བསམ་དང་བྲལ། ཡང་ན་མ་བཅོས་ནི་སེམས་ཉིད་ལ། མ་ཡེངས་ནི་བློ་བཞག་ན་ [?] ཡང་ན་སེམས་ཡེ་ནས་སངས་རྒྱས་པའི་སྤྱོད་ཡུལ་ལ། བསྒོམ་པར་བྱ་བའི་ཡུལ་ཕ་རོལ་ན་མྱེད། བསྒོམ་པར་བྱ་བའི་བློ་ཚུས་གཞུག་དུ་མྱེད། ཡེ་ནས་མ་བཅོས་པའི་ངང་ལ། བློ་རིག་པ་མ་ཡེངས་པ་ཙམ་མོ། །ཡང་ན་སེམས་ཡེ་ནས་མ་བཅོས་པ་དང་བྲལ་བ་ལ། བློ་རིག་པ་མ་ཡེངས་པ་ཙམ་མོ། །ཡང་ན་ཀུན་གཞི་མ་བཅོས་པ་ལ། བློ་རིག་པ་མ་ཡེངས་པ་ཙམ་མོ།། ཡང་ན་ཀུན་གཞི་མཚོན་པ་དང་བྲལ་བ་ལ། བློ་རིག་པའི་དམྱིགས་སུ་མྱེད་པ་ལ་མ་ཡེངས་པ་ཙམ་མོ། །ཡང་ན་སེམས་དུས་གསུམ་དུ་འདུས་མ་བྱས་ཤིང་། སྤྲོས་པའི་མཚན་མ་ཐམས་ཅད་དང་བྲལ་བ་ལ། ཡིད་ཀྱི་རྣམ་པར་ཤེས་པ་མ་ཡེངས་པ་ཙམ་མོ། །ཡང་ན་ཅི་ལ་ཡང་མི་རྟོག ཅི་ལ་ཡང་མི་དམྱིགས། མི་དམིགས་མི་རྟོག་པ་ལ་ཡང་། མི་དམྱིགས་པ་ལ་གསལ་བ་ཙམ་མོ། ཡང་ན་སེམས་ཉིད་དེ་བཞིན་ཉིད་ལ། བློ་དེ་བཞིན་ཉིད་མ་ཡེངས་པ་ཙམ་མོ། །བདག་བསྒོམ་མོ་སྙམ་པའི་བློ་བྱུང་ན་ནོར། མཚན་མའི་རྗེས་བཅད་ན་འཆལད། ཡང་ན་སེམས་ལ་རྣམ་རྟོག་ཅི་བྱུང་ཅི་ལས་ཀྱང་རུང་། མཚན་མ་ཅི་འཁྲུག་ཀྱང་རུང་སྟེ། སེམས་ཉིད་ལས་མ་གཏོགས་པ་གང་ཡང་མྱེད་པར་གསལ་བ་ཙམ་མོ།། [174] མན་ངག་མདོ་བསྡུས་འབྲས་བུ་ངོས་འཛིན་འདི་ནི། བརྩོན་འགྲུས་ཕྱུང་ལ་བསྒོམ་པར་རིགས། དད་པ་བསྐྱེད་ལ་བསླབ་པར་འོས། སྐྱོ་ངས་མྱེད་པའི་ངང་སྲིངས། ཆོག་ཤེས་སྐྱེད་ལ་ཆགས་པ་སྐྱུངས། ཡིད་ལ་མ་བརྗེད་སེམས་ལ་ཐོགས། མ་ཡེངས་བསྒོམ་དུ་མྱེད་པའོ། །འདི་ལ་འདྲིས་པར་བྱ་ཞིང་ཡུན་སྲིངས། འབྲས་བུ་ཡུ་བ་ནས་འཛིན་པ་ཡིན། བཙལ་མི་རྒོས་རྙེད་པར་འགྱུར། སློབ་དཔོན་གྱི་སྐུ་མི་བསླུ། བཀའ་མི་གཅག རྨ་མི་འདོད། འདི་བྱས་ན་སེང་གེ་ལྟག་བཅག་གིས་བྱ་སྟེ། དམ་ཚིག་ཉམས་པ་ཡིན་ནོ། །སླིག་ཙོ།། །།ཞུ་སྒོམ་ཁྲོག་པོར་མེ་སྒོམ་ཞལ་ཆུང་གིས་ཞུས་ལགས་སོ།། །།[175]གསས་མཁར་རིན་པོ་ཆེ་སྤྱི་སྤུངས་སྒྲོན་མ་གསལ་བའི་ཏན་ཏྲ་ལས།ངང་ཐག་བསྐལ་པའི་སྒྲོན་མ་སྟོན།    །།[?]།། སྟོན་པ་ཚད་མྱེད་ཐུགས་རྗེ་ལྡན།། ཐུགས་མཁྱེན་པའི་ཡེ་ཤེས་ཅན། །ཐུགས་རྗེ་དང་ལ་ཕྱག་འཚལ་ལོ། །ཀུན་བཟང་ཐུགས་ཀྱི་ཉིང་ཁུ་འདི། །སྐལ་པ་བཞི་འི་མཐར་འཇོམས་ཅིང་། །བར་དོ་བཞི་འི་བདུན་པ་སེལ།། བྱང་ཆུབ་སེམས་ཀྱི་ངང་ཐག་འདི། །གསས་མཁར་ཀུན་ཀྱི་ཡང་རྩེ་ཕུགས། །ཐེག་པ་ཀུན་གྱི་ཡང་རྩེ་སྙིང་བཅུད། །ལྟ་སྤྱོད་ཀུན་གྱི་ཡང་རྩེ་རྒྱལ། །རྒྱུད་ལུང་མན་ངག་རློང་བརྡོལ་ནས། །གཤེན་ལྷ་ཀར་པོ་འི་རྔོས་པོ་མཐོང་། །དེ་ལས་རིག་པ་ཐབས་ཀྱིས་བརྒྱུད། །ཨུད་པལ་རིན་ཆེན་ཉིན་སྐར་ལྟར། །ཀུན་གྱིས་མཐོང་ཐོས་རྟོགས་མ་ཡིན། །ལས་འཕྲོ་སྐལ་ལྡན་དབང་པོ་གསལ། །རྟུལ་ཤུགས་ནན་ཏན་སྟོབས་ལྡན་ལ། །གཤེན་ལྷ་ཀར་པོ་འི་དངོས་པོ་བསྟན། །འདི་ཐོས་དེ་བཞིན་བྱས་འགྱུར་ན། །ཆིག་རིམ་ལམ་ཀྱི་གཤེན་ལྷར་གཅིག །གཤེན་ལྷ་མ་ཡིན་འབྲས་བུ་མྱེད། །སྐལ་པ་སེམས་ཀྱི་ངང་ཐག་དུ། །ཆགས་པ་ཀུན་གཞིའི་བར་དོ་ལ། །འཁོར་འདས་རྟོགས་འཁྲུལ་ས་ཟིན་བརྟག །གནས་པ་ཚེའི་བར་དོ་ལ། །ཡེ་ཤེས་ངོ་སྤྲད་རྩལ་སྦྱང་བསྟིམ། །འཇིག་པ་དུས་ཀྱི་བར་དོ་ལ། །སྐུ་ལྔ་ལྷ་ལྔ་ཡེ་ཤེས་སྤྲས། །སྟོང་པ་སྲིད་པའི་བར་དོ་ལ། །ཅིག་ཅར་རིམ་པའི་ཡེ་ཤེས་བསྟན། །ཤེས་རིག་རྒྱལ་པོ་ཀུན་གཞིའི་རྔོས། །ཅིར་ཡང་མ་ཡིན་ཅིར་ཡང་གསལ། །འོད་ཡུལ་གཞལ་[176]ཡས་ཐིག་ལེ་ལ། །ནམ་མཁའ་ཏིང་ཤེལ་དཔེས་མཚོན་ཅིང་། །གཤེན་ལྷ་ཅིས་དག་འགྲོ་བ་འཁྲུལ། །ཉི་རྒས་མུན་པའི་དཔེས་མཆོན་ཅིང་། །རྒྱུ་ལྔའི་སྣོད་བཅུད་རྒྱུ་རྐྱེན་བསྟན། །རྒྱུ་ལྔས་འཁོར་བའི་བཞིན་བཏབ་ནས། །སྐྱེ་རྒས་ན་འཆི་འཁོར་བར་སྦྱོང་། །སེམས་ཀྱི་ངང་དུ་དེ་དག་གཅར། །གནས་པ་ཚེ་འི་བར་དོ་ལ། །ཉོན་མོངས་མཚོན་དབལ་ཐུགས་རྗེས་བཅོམ། །དུག་ལ་སྔགས་ཀྱིས་བཏབ་པ་བཞིན། །དུག་ལྔའི་རྒྱུད་ལ་གཉེན་པོ་སྐོ། །མཁའ་ལ་ཁྱུང་ལྡིང་དཔེས་མཚོན་ཅིང་། །སྨྲ་བསམ་ཚིག་འདས་གཟུང་འཛིན་མྱེད། །ཕྱོགས་མྱེད་བློ་འདས་བྱ་བརྩལ་བྲལ། །གཤེན་ལྷ་ཀར་པོ་ལྷ་ཡི་མཆོག །སེང་གེ་སྟོབས་ཀྱི་དཔེ་མཚོན་ཅིང་། །བྱ་རྒྱུ་བྱ་ཡུལ་མྱེད་པ་ལ། །སྤྱོད་པ་གར་ཡང་མ་འགགས་སྟེ། །སྤྱོད་ལ་མ་ཆགས་རྣམ་དག་སྤྱོད། བྱ་རྩལ་ཀུན་ལས་འདས་པའི་དོན། །གཤེན་ལྷ་ཀར་པོ་སྤྱོད་པའི་མཆོག དང་ར་མུར་ཏིང་དཔེས་མཚོན་ཅིང་། མ་བསྒོམས་བསམ་ལས་འདས་པ་འི། །རང་ལུས་ཅོག་བཞག་ལྷན་ནེ་བ། །བསྒོམ་མྱེད་ངང་དུ་ཡེངས་མྱེད་ཞོག །དགོད་གཡུང་བྱུང་ན་འགལ་མཐུན་བསྟེན། །ངང་དུ་གཡོའ་བ་ཐག་ཆོད་ན། །དགོངས་པའི་སེམས་ཀྱི་ངང་དག་འདི། །གཤེན་ལྷ་ཀར་པོ་དགོངས་པའི་མཆོག །ཤེལ་སྒོང་དག་པའི་དཔེའ་མཚན་ཅིང་།། མ་སྲུངས་ཡེ་ནས་དམ་པ་ལ། །དམ་ཚིག་སྲུང་དང་སྲུང་ཡུལ་མྱེད། །མི་བསྲུང་བསྲུང་བའི་དོན་མཐོང་ན། །ཡེ་བསྲུངས་ཐུགས་ཀྱི་ངང་ཉིད་དུ། །བསྲུང་ཉམས་གཡོའ་བ་ཐག་ཆོད་ན། །བྱང་ཆུབ་སེམས་ཀྱི་ངང་ཐག་སྟེ། །གཤེན་ལྷ་ཀར་པོའི་དམ་ཚིག་མཆོག །བྱད་དང་མེ་ལོང་དཔེའ་མཚན་ཅིང་། །ཀུན་གཞི་རིག་པའི་ངང་ཉིད་དུ། །བོན་སྐུ་གཡོའ་མྱེད་ཡེ་ཤེས་རྫོགས། །ཕྱོགས་མྱེད་མཐའ་བྲལ་ངང་ཉིད་དུ། །སྤྲུལ་སྐུ་བསམ་འཕེལ་ཡེ་ཤེས་རྫོགས། །རེ་དོགས་མྱེད་པའི་ངང་ཉིད་དུ། འབྲས་བུ་རང་གྲོལ་ཐག་ཆོད་ན། །བྱང་ཆུབ་[177]གྲུབ་པའི་ངང་ཐག་སྟེ། །གཤེན་ལྷ་ཀར་པོ་འབྲས་བུའི་མཆོག །མཁར་བར་ཉི་ཟླའི་དཔེས་མཚོན་ཅིང་། །ནམ་མཁའི་སྤྲིན་དང་བར་སྣང་གཞའ། །ཉི་ཟླ་འི་འོད་དང་ཟིལ་རྣམས་ཀྱང་། །སྙིང་པོ་སྣང་ཚུལ་གཉིས་མེད་ལ། །སེམས་དང་རྟོག་པའི་མཚན་མ་ཡང་། །སེམས་ཉིད་སྟོང་པའི་ངང་ཉིད་དུ། །རྣམ་རྟོག་མཚན་མ་ཐག་བཅད་ན། །གཉིས་མེད་ངང་དག་གཤེན་ལྷའི་ཐུགས། །མཁའ་ཉི་གཞའ་ཚོན་དཔེའ་མཚོན་ཅིང་། །སྐུ་གསུམ་མངོས་སུ་གསལ་པ་འི། །ཉིད་ལ་ཉིད་དུ་ངོ་སྤྲད་པས། །རྣམ་དག་དབྱིངས་ཀྱི་གསས་མཁར་ན།། ཤེས་རིག་རྒྱལ་པོ་བོན་གྱི་སྐུ། །ས་ལེ་ལྷ་ནེ་ཀུན་བཟང་འོད། །ཀུན་བཟང་ཐུགས་ཀྱི་ངང་ཉིད་དུ། །རྟོག་པའི་མཚན་མ་ཐག་བཅད་ནས། །ས་ལེ་ལྷ་ནེ་བོན་སྐུ་མཐོང་། །ཤ་ཁྲག་གྲོད་དབུགས་ཡུལ་གྱི་དབུས། །ཤེ་ཐུན་མ་བེར་གསས་འཁར་ན། །རྩ་ཁ་རྩ་འཛིན་རྩ་ལྔའི་དབུས། །དེ་ན་འོད་གཟུགས་རིན་པོ་ཆེ། །སང་ངེ་ཡ་ལེ་ཡེ་སྲིད་བརྒྱལ། །མ་རིག་གསང་སྒོ་རིག་པས་ཕྱེ། །འོད་གཟུགས་ལོངས་སྐུ་ལྡན། །དྲི་མ་དུག་གསུམ་མི་སྤང་ཞིང་།། འབྲས་བུ་སྐུ་གསུམ་ཐུགས་མི་བླང་། །རྫོགས་སྐུ་ཀུན་སྣང་ངང་ཉིད་དུ། །དུག་གསུམ་མ་སྤངས་ཐག་བཅད་ན། །ས་ལེ་ཡ་ལེ་རྫོགས་སྐུ་མཐོང་། །སྣ་ཚོགས་གསལ་བའི་གསས་འཁར་ནས། །ཐིག་ལེ་སྣ་ཚོགས་བྱེ་བྲག་དུ། །ལྷང་ངེ་མ་ལེ་སྤྲུལ་པའི་སྐུ། །ཡུལ་ཤེས་དབྱིངས་དང་ཡེ་ཤེས་གཉིས། །གཉིས་འཛིན་སྤྲོས་པའི་ཐག་ཆོད་ན། །རང་གྲོལ་རང་སངས་དབྱེ་བ་མྱེད། །མ་གཡོས་སེམས་ཀྱི་ངང་ཉིད་དུ། །རྟོགས་པའི་བག་ཆགས་ཐག་ཆོད་ན། །ཉོན་མོངས་དུག་ལྔ་མི་སྤོང་ཞིང་། །སྐུ་ལྔ་ལྷ་ལྔ་བསེན་མི་བཟུང་། །ངང་དུ་དུག་ལྔ་ཐག་ཆོད་ན། །ངང་དུ་སྤྲུལ་སྐུ་སྣ་ཚོགས་མཐོང་། །སྐུ་གསུམ་མཐའ་རུ་མ་ལྷུང་པར། ངང་དག་ལྷུག་པ་རྩིས་མྱེད་ཞོག །ཁྲི་ལེ་ལྷམ་མེ་མ་ལེ་གསལ། །རྩལ་རྫོགས་སྐྱེས་བུའི་[178]དཔེས་མཚོན་ཅིང་། །སྐུ་གསུམ་མཐོང་ནས་རྩལ་གསུམ་སྦྱང་། །དུག་ལྔ་ཀུན་གྱི་རྒྱུ་ཡིན་སྟེ། །མེ་ཆུ་ས་རླུང་ནམ་མཁའ་ལས། །རྣམ་ཤེས་གཟུགས་ཚོར་འདུ་བྱེད་ཤེས། །ཡུལ་ལས་སྒོམས་ཅིང་ཡུལ་བརྟགས་ནས། །ཐབས་ཀྱི་ཕུང་པོ་རང་སྣང་ཤར། །སྐུ་ལྔ་ཡེ་ཤེས་སྒོ་སྒོར་མཐོང་། །དེ་མཐོང་འབྲས་བུ་སྐུ་ལྔར་གསལ། །སྐུ་ལྔ་ཏིང་འཛིན་དགོངས་པ་གསལ། །དུག་ལྔ་རང་སྣང་ཐག་བཅད་ན། །མ་སྤངས་རང་གྲོལ་གཤེན་ལྷའི་སྐུ། །དེ་རྟོགས་དུས་བཞི་འི་ཁྱད་པར་གྱིས། །ཐེག་སྒོ་་གང་དང་འཚམས་པའི་ལྟ་སྤྱོད་ཀྱང་། །བརྗེན་བསྙན་ཐེག་པའི་སྒོ་ལ་སྤྱད་པ་ཡིས། །སྲོད་ལ་བདེར་གཤེགས་མཆོད་བསྟོད་བརྗོད།། གང་ལ་བག་ཆགས་རྒྱེ་བར་སྤྱད། །ཐོ་རངས་མཚན་དང་དཔེ་བྱད་བརྗོད། །ཉིན་མོ་དགྱེའ་བའི་ལས་སྤྱོད་བླང་། །སྣང་གཤེན་སྤྱོད་པ་དེ་ལ་ངེས། །དྲང་སྲོང་ཐེག་པའི་སྒོ་ལ་སྤྱོད་པ་ཡིས། །སྲོད་ལ་རྩང་དག་དགྱེའ་སྤྱོད་བྱ། །གུང་ལ་ཉུ་ལེའི་ཆོ་འཕྲུལ་གཞོམ། །ཐོ་རངས་སད་བེར་མཚན་བདོན་བཤགས། །ཉིན་མོ་གཤེན་རབ་ལས་སྤྱོད་བླང་། །ཕྱ་གཤེན་ཐེག་པ་དང་པོ་བཞིས། །ཨ་ཀར་ཐེག་སྒོ་སྤྱོད་པ་ཡིས། །སྲོད་ལ་བག་ཆགས་ཕྱག་རྒྱས་བསྡུས།། གུང་ལ་གསང་སྒོ་དམིགས་པས་བསྡམ། །ཐོ་རངས་གསང་སྒོ་རིག་པས་དབྱེ། །ཉོན་མོངས་སྣང་བ་དབང་དུ་བསྒྱུར། །འཕྲུལ་གཤེན་ཐེག་པ་དེ་ལ་ངེས། །ཡེ་གཤེན་ཐེག་སྒོ་སྤྱོད་པ་འིས། །སྲོད་ལ་བག་ཆགས་སེམས་སུ་བསྡུའ། །གུང་ལ་སྣང་ཚུལ་བག་ལ་བཉལ། །ཐོ་རངས་རང་འབྱུང་ཡེ་ཤེས་བསྟེན། །ཉིན་མོ་སྣང་བའི་གྲོང་ཁྱེར་བཅོམ། །ཁྱད་པར་འདི་ཞེས་སྤྱོད་ལས་འདས། །འདས་པའི་བོན་ལ་བཤད་དུ་མྱེད། །ཡིན་པ་མྱིན་པ་བྱང་ཆུབ་སེམས། །མྱེན་པ་མེད་པ་བྱང་ཆུབ་སེམས། །གཉིས་ལྟར་སྣང་བ་བྱང་ཆུབ་སེམས། །གཉིས་ཀ་མེད་པ་བྱང་ཆུབ་སེམས། །དེས་ན་འདི་ཞེས་སྤྱོད་ལས་འདས། །དྲོད་[179]ཉམས་རྨི་ལམ་ར་རོ་འི་དུས། །འདི་འི་དོན་དང་མི་འབྲལ་ན། །རྩལ་གསུམ་འབྱོངས་པའི་དྲོད་ཚད་ཡིན། །མར་ཟད་མེ་མར་གསོས་པའི་དཔེས་མཚོན་ཅིང་། །རྟོ་སྤྱད་རྨི་ལམ་ཁ་ལ་ལུང་སྟོན་དང་། །ལུས་ཀྱི་བཞིན་ཉམས་ཡུལ་དང་དབང་པོ་འཛོམ། །ཐར་གླུད་སྦྱིན་སྲེག་ཚོགས་ཀྱི་འཁོར་ལོ་བསྐོར། །རྟེན་པའི་མེ་ཆུ་ས་རླུང་ནམ་མཁའ་ཡང་། །ཆགས་པ་ཅི་བཞིན་ཞིག་ནས་ནང་དུ་འདུ། །ཕྱི་རུ་གང་ཞིག་རྟེན་འབྲེལ་ཕྱི་རྟགས་ཤར། །ནང་དུ་གང་འདུས་འོད་ལྔ་རིམ་ཀྱིས་ཤར། །གསལ་འདེབས་གསུམ་གིས་སྟོང་ལ་རབ་དུ་འབད། །གང་ཟག་དབང་པོ་རབ་གྱི་བློ་ཅན་གྱིས། །ཏིང་འཛིན་དགོངས་པ་ལྔའི་རྩལ་འབྱོངས་ན།། འོད་ལྔ་རིགས་ལྔ་ཁ་དོག་ལྔར་གསལ་བ། །ལྷ་ལྔ་སྐུ་ལྔ་ཡེ་ཤེས་ལྔར་སྣང་པ། །ལྔ་ལྔ་ཉི་ཤུ་རྩ་ལྔ་གཅིག་དུ་དྲིལ། །སྤྱན་དྲུག་རིག་པའི་སྤྱན་ནི་ཐིག་ལེ་བྱང་ཆུབ་སེམས། །དངོས་མྱེད་ངང་དུ་སྣང་མེད་ཐག་བཅད་འཕང་། །བར་དོར་མི་ལྟུང་སྐར་མདའ་འཕངས་པ་འདྲ།། སྟོང་ཞིང་བདག་མྱེད་མཚན་མ་ཡོངས་དང་བྲལ། །གང་ཟག་དབང་པོ་འབྲིང་གྱི་བློ་ཅན་གྱིས། །མུན་པ་སྒྲོན་མེས་བཏེག་པའི་དཔེས་མཚོན་ཅིང་། །དྲག་རྩུབ་སྐལ་པས་སེམས་ཀྱི་མདངས་ཕྲི་ནས། །ཞག་གསུམ་དྲོས་བཞིར་ཅི་ཡང་མ་ཡིན་དེ། །ཞག་རེར་སེམས་སྣང་འོད་གཟུགས་ལྔར་ཤར་ནས། །འོད་ལྔ་ལྷ་ལྔའི་སྐུ་རུ་མཐོང་རྟོགས་ནས། །སྲིད་པ་བར་དོ་འི་གནས་ནས་ཞག་བདུན་ན། །མི་གསུམ་རྟ་གསུམ་སོ་སོ་ནས་ས་གསུམ་རིམས་ཀྱིས་ནོན། །ལྷ་ལྔའི་ངང་དུ་དུག་ལྔ་ཐག་བཅད་ན། །སེམས་ཀྱི་ངང་ཐག་ཡེ་ཤེས་དབྱིངས་སུ་ཐིམ། །གང་ཟག་བློ་འི་ཐ་མར་གྱུར་པས་ནི། །འོད་ལྔ་མེ་ཆུ་ས་རླུང་ནམ་མཁར་རྟོགས།། དེ་འིས་བཞིན་བཏབ་ཕུང་པོ་འི་ལུས་ལེན་པ། །རིགས་བཟང་ཁུངས་བཙུན་སྐྱེ་གནས་ཁྱད་པར་ཅན། །གཟུགས་བཟང་སྟོབས་ལྡན་དབང་པོ་ཀུན་ཚང་ཞིང་། །ལས་ཀྱི་འཕྲོ་བླངས་གོ་[180]རྟོགས་ཅིག་ཆར་གྱིས། །དབང་པོརང་བཞིན་ཡེ་ཤེས་ཁྲེངས་སུ་ཐིམ། །སྐྱེ་བ་འདི་ལ་ཡེ་ཤེས་རྩལ་འབྱོངས་ནས། །དྲག་རྩུབ་དབང་གྱིས་བདེའ་རྟོགས་བར་མི་ཆོད། །སྐྱེ་མེད་དབྱིངས་སུ་རང་མངོན་སངས་རྒྱ། །སྐྱེ་བའི་སྒོ་བཀག་འཁམས་གསུམ་འཁོར་བ་བཅོམ།། ལྟུང་པའི་སྲང་བསྡམས་གཡུང་དྲུང་བཙུགས་པའི་སྐུ། །སྨོན་ལམ་སྟོབས་ཀྱིས་འགྲོ་དོན་མཛད་ཀྱང་སྲིད། །མི་སྲིད་སྲིད་པས་ཐིག་ལེ་མངོན་སངས་རྒྱས། །ཐམས་ཅད་ཀུན་རྫོགས་རྫོགས་ཆེན་བྱང་ཆུབ་སེམས། །ཅིར་ཤར་སེམས་ཡིན་སེམས་ནི་ཅི་ཡང་མེན། །བྱང་ཆུབ་སེམས་སུ་མཐའ་བྲལ་འུབ་ཆུབ་རྫོགས། །བྱང་ཆུབ་སེམས་ཀྱི་ངང་ཐག་རིག་པ་སེམས་ཀྱི་མེ་ལོང་། །རྫོགས་སྷོ།། །།[?] 	སྟོན་པ་ཀུན་ཏུ་བཟང་པོ་གཤེན་ལྷ་འོད་དཀར་ལ་ཕྱག་འཚལ་ལོ། །ཅེས་པ་ལས་སོགས་པའི་ཕྱག་བྱང་དང་དབུའ་འཆད་ནི་སེམས་ལུང་སྤྱི་དང་མཐུན་པར་ཤེས་པར་བྱའོ། །སེམས་ཀྱི་མན་ངག་འདི་ལ་སྐལ་པ་བཞིའ་མཐའ་བསལ་ཏེ། བར་དོ་བཞི་སེམས་གཤེན་ལྷ་ཀར་པོ་འི་ངང་དུ་ཐག་གཅད་དེ་བསྟན་པ་འབྲུ་ལ་སྦྱར་དེ་བཤད་པ། ཤེས་རིག་རྒྱལ་པོ་ཀུན་གཞིའ་རྔོས་ཅེས་པ། འདིས་ཆགས་པ་ཀུན་གཞི་འི་བར་དོ་སྟོན་དེ། རང་ཤེས་རིག་རྒྱལ་པོ་ཁོ་ན་ཀུན་གཞིའ་ཞེས་བྱའོ། །ཅི་ཡང་མ་ཡིན་ཅིར་ཡང་གསལ་ཅེས་པ། ཀུན་གཞི་ནི་དཔེར་ན་འདུས་མ་བྱས་ཀྱི་ནམ་མཁའ་དང་འདྲ་སྟེ། ཅི་འི་དངོས་པོར་ཡང་མ་གྲུབ་པ་ལ་བྱའོ། འོད་ཡུལ་གཞལ་ཡས་ཐིག་ལེ་ལ་ཅེས་པ། ཅི་ཡང་མ་ཡིན་པའི་དུས་དེ་ན། ཡུལ་ཀུན་སྣང་འོད་ཀྱི་ཡུལ་ལ། འབྱུང་བ་བཞིའི་རྒྱ་མ་བཅས། ནང་འོད་ཀྱི་ཐིག་ལེ་རིགས་ལྔ་ལ་འབྱུང་བ་ལྔ་འི་རྔོས་མ་རྩིགས་པ། ཅི་ཡང་མ་ཡིན་པ་ཞེས་བྱའོ། །ནམ་མཁའ་ཏིང་ཤེལ་དཔེས་མཚོན་ཅིང་ཅེས་པ་དཔེར་ན་འདུས་མ་[181]བྱས་ཀྱི་ནམ་མཁའ་ནི། །སྟོང་པ་ལྟ་བུ་ལ་སྤྲིན་དང་ཁུ་རླངས་གཞའ་ཆོན་དུ་བྱུང་བ་རྩལ་དེ་རྣམས་ཀྱི་ཕྱོགས་སུ་ཡང་མ་ལྷུམ། རྩལ་ཁོ་ནར་ཀྱང་རྒྱ་མ་ཆད། ནམ་མཁའི་ཕྱོགས་སུ་ཡང་མ་ལྷུམ། རྩལ་དེ་རྣམས་ནམ་མཁའི་ངང་དུ་ལྷུན་གྱིས་གྲུབ་པ་བཞིན་དུ། ཀུན་གཞི་དེ་ལས་འཁོར་འདས་གཉིས་ཀ་འབྱུང་ཡང་། འཁོར་བའི་ཕྱོགས་སུ་ཡང་མ་ལྷུམ། མྱ་ངན་འདས་པར་ཡང་རྒྱ་མ་ཆད། གཉིས་ཀར་ལྷུན་གྱིས་གྲུབ་སྟེ། ཅིང་ཡང་མ་ཡིན་པའོ། །ཏིང་ཤེལ་ཅེས་པ་སྨན་གྱི་རྒྱལ་པོ་གཡུང་སྟི་གར་མ་ཞེས་བྱ་བའི་འབྲུ་བཅུད་དེ། རླུང་ནད་ཅན་ལ་བཏང་ན་བརྟན་པ་ཐོབ་སྟེ་སྨན་དུ་འགྱུར། །འཁྲིས་ནད་ཅན་ལ་བཏང་ན་མེ་ལ་ཤིང་བསྣན་དེ་དུག་དུ་འགྱུར། ཐ་མ་ལ་ནད་མྱེད་པ་ལ་བཏང་ན་རེག་པ་ལྟོ་ཟས་སུ་འགྱུར་རོ།། འབྲུའ་བཅུད་དེ་ལ་སྨན་དང་དུག་བྱའོ་བསམ་པ་མྱེད་ཀྱང་། རླུང་ནད་ཅན་ལ་སྨན་དུ་སོང་བ་བཞིན་དུ། ཀུན་ཏུ་བཟང་པོ་སེམས་རང་འབྱུང་གི་གཤེན་ལྷ་ཀར་པོར་སངས་རྒྱས། འཁྲིས་ནད་ཅན་ལ་དུག་དུ་སོང་པ་བཞིན་དུ། འཁོར་བའི་སེམས་ཅན་ཅི་ཡང་མ་ཡིན་པ་ལ་སྣང་བ་སྣ་ཚོགས་སུ་གཡོས་སྟེ་འཁོར་བར་འཁྱམས། ལུས་ཐ་མལ་ལ་ལྟོ་ཟས་སུ་སོང་བ་དང་འདྲ་སྟེ། ལྷ་ཀུན་སྣང་ཁྱབ་པ་ལ་ལོངས་སྤྱོད་རྫོགས་པའི་སྐུ་སྒྱུ་མ་ཙམ་དུ་གནས་སྟེ་རང་ས་ཟིན། དེ་ལ་གཤེན་ཡེ་གཤེན་གཙུག་ཕུད་སྤྲུལ་པའི་སྐུ་རིག་པ་རང་ཤར་དུ་བྱོན་དེ། འགྲོ་བའི་འདྲེན་སྟོན་མཚད་དོ། གཤེན་ལྷ་ཅིས་དག་འགྲོ་བ་འཁྲུལ་ཅེས་པའི་ཡང་དོན་དོ། །ཉི་རྒས་མུན་པའི་དཔེས་མཚོན་ཅེས་པ། དེ་ལྟར་སེམས་ཅན་འཁྲུལ་པ་ནི། ཉི་རྒས་མུན་སྲོས་རང་གྱི་རང་བཞིན་མི་གསལ་བ་དང་འདྲའོ། །རྒྱུ་ལྔ་སྣོད་བཅུད་རྒྱུ་རྐྱེན་བསྟན་ཅེས་པ། དེ་ལྟར་འོད་ཀྱི་གཞལ་ཡས་མཐའ་རལ་དེ་འོད་ལྔའི་ཁ་དོག་ལས། མེ་ཆུ་ས་རླུང་འབྱུང་བ་སྣོད་ཀྱི་འཇིག་རྟེན་སྡུག་བསྔལ་གྱི་ཁང་བུར་ཆགས་སོ། །འོད་ལྔའི་ཐིག་ལེ་ལས་[182]རྒྱུ་འབྲས་ཀྱི་ཕུང་པོར་ལྔར་འགྱུར་ཏེ། ལུས་དང་སེམས་གཉིས་ལས་ཀྱིས་འབྲེལ་དེ། ཕྱི་ལུས་ཀྱི་སྡུག་བསྔལ་ནང་སེམས་ལ་བསྒོ་སྟེ་འཁོར་བ་ལས་འཁོར་བར་རུ་བཞེན་བཏབ་པོ། །སྐྱེ་རྒས་ན་འཆིས་འཁོར་བ་སྦྱོང་ཅེས་པ། དེ་ལྟར་རྒྱུ་མ་རིག་པས་བསྐྱེད་པའི་ཕུང་པོ་དེ། སྐྱེ་བའི་སྒོ་མ་ཁྱེགས་སྡུག་བསྔལ་དང་བཅས་སྟེ་སྐྱེས། རྒས་པའི་སྒོ་མ་ཁྱེགས་སྟེ་སྡུག་བསྔལ་དང་བཅས་སྟེ་རྒས། ན་བའི་སྒོ་མ་ཁྱེགས་སྡུག་བསྔལ་དང་བཅས་སྟེ་ན། འཆི་བའི་སྒོ་ཁྱེགས་སྡུག་བསྔལ་དང་བཅས་སྟེ་འཆི། འཁོར་བའི་སྒོ་མ་ཁྱེགས་སྡུག་བསྔལ་དང་བཅས་སྟེ་རྒྱུད་དོ། །སེམས་ཀྱི་ངང་དུ་དེ་ཅེས་པ། འཁོར་སྡུག་བསྔལ་དུ་གནས་པ་དེ། རང་སྣང་བྱང་ཆུབ་སེམས་ཀྱི་ངང་དུ་ཐག་གཅད་དོ། །གནས་པའི་ཚེའི་བར་དོ་ལ་ཅེས་པ། བསྔར་གྱི་ཆགས་པའི་ལུས་སམ། དེ་བོར་དེ་ད་ལྟ་བླངས། ཕྱི་མ་མ་བླངས་པའི་བར་ཆགས་པའི་ཚེ་འདི་ལ་ཞེས་བྱའོ། །ཉོན་མོངས་མཚོན་དབལ་ཐུགས་རྗེས་བཅོམ་ཅེས་པ། ཐུགས་རྗེ་ཆེན་པོ་བཞིས་འདྲེན་པ་ཐབས་ཀྱིས་རྟིང་སེར་བསླང་བར་བྱའོ། །དུག་ལ་སྔགས་བཏབ་ཅེས་པ། དཔེར་ན་དུག་ཧ་ལ་གསོད་བྱེད་བྱང་ཁོག་གམ་ཁོང་དུ་སོང་ན་མོད་འཆི་བ་ཡིན་སྟེ། དེའི་གཉེན་པོ་སྔགས་ཀྱིས་བཏབ་ན་དུག་ཉིད་ཀྱང་སྨན་དུ་འགྱུར་པ་བཞིན་དུ། ཞེས་བྱའོ། །དུག་ལྔའི་རྒྱུད་ལ་ཉེན་པོ་སྐོ་ཅེས་པ། དེ་བཞིན་དུ་ཐེག་པ་འོག་མ་བ་ལྟར་ན་འགལ་བ་སྣ་ཚོགས་ཉེན་པོར་རྡོང་པའོ། །ཐེག་པ་ཆེན་པོལྟར་ན་དུག་མ་སླངས་པར་སྨན་དུ་སོང་པ་བཞིན་དུ། དུག་ལྔ་མ་སྤངས་པས་གཉེན་པོས་གྲོགས་སུ་ཤར་ཏེ། དུག་ལྔ་ཡེ་ཤེས་ལྔ་རུ་རང་གྲོལ་ཞེས་བྱའོ། །ཁྱུང་ལྡིངས་ཅེས་པ་འདིས་ཀུན་ཏུ་བཟང་པོ་བོན་ཉིད་ཁྱབ་བདལ་གྱི་ལྟ་བ་སྟོན་སྟེ། དཔེར་ན་འདབ་ཆགས་ཀྱི་རྒྱལ་པོ་ཁྱུང་ཞེས་བྱ་བ་དེ། གཤོག་དྲུག་ཐང་བཅད་ནས་ལྡིང་པའི་དུས་ན། འབད་རྩལ་ཐམས་ཅད་དང་བྲལ་དེ། སྣང་སྲིད་[183]ཁོབ་འོག་དུ་ཆུད་ནས་གང་ཡང་ཉམ་མི་ང་བ་བཞིན་དུ། རང་ཤེས་རིག་གྱི་རྒྱལ་པོ་ཀུན་གཞིའི་བྱང་ཆུབ་ཀྱི་སེམས་ཚིག་ཙམ་མ་ཡིན་པར་སལ་ཀྱིས་རྟོགས་པའི་དུས་ན། སྨྲ་བསམ་ཙིག་ཙམ་གཟུང་འཛིན་མྱེད་ཅེས་བྱ་སྟེ། ལས་དང་ཉོན་ཉྱོ་མོངས་པ་ཐམས་ཅད་ཉམ་ང་བ་མྱེད་དེ། བྱང་ཆུབ་སེམས་ཀྱི་ངང་རང་བཞིན་གྱིས་ཐག་བཅད་པ་ལ་བྱའོ། །ཕྱོགས་མྱེད་བློ་འདས་བྱ་རྩལ་བྲལ་ཅེས་པ། སེམས་གཤེན་ལྷ་ཀར་པོ་འི་ལྟ་བ་ལ་བྱ་རྩལ་མེད་པ་ཙམ་ན། ཐེག་པ་འོག་མ་བ་རྣམས་ལ་བྱ་རྩལ་ཡོད་པར་ཡང་བསྟན་ཏེ། བྱ་བྲན་གྱི་གཤོག་རླབས་ཀྱིས་བར་སྣང་འདེགས་པར་ནུས་པ་དང་འདྲ་སྟེ། ཐེག་པ་འོག་མ་བ་རྣམས་ཀྱི་རང་ལྟ་བ་ཤུགས་ཀྱི་རྟ་ལ་ཞོན་ནས། འབད་རྩལ་གྱི་སྟོབས་སྣ་ཚོགས་ཀྱིས་ས་དང་ལམ་ལ་འགོད་པར་འགྱུར་རོ། །དེ་ལྟར་ཐེག་པ་འོག་མ་བ་རྣམས་ལས་དཔགས་པ་དེ་ནི་ལྟ་བའི་མཆོག་ཞེས་བྱའོ། །སེང་གེ་སྟོབས་ཀྱིས་ཅེས་པ། འདིའ་ཀུན་ཏུ་བཟང་པོ་བོན་ཉིད་ཐེག་པའི་སྤྱོད་པ་སྟོན་སྟེ། དཔེར་ན་རྩལ་གསུམ་རྫོགས་པའི་སེང་གེ་དེ། ཉམ་ང་མྱེད་པར་ཤུགས་ཀྱི་མཆོངས་པའི་དུས་ན། ཆུ་རློང་གངས་བྲག་ཐམས་ཅད་ཐེན་ཐོགས་དང་རྩིས་ལྡབ་མེད་དོ། །བྱ་རྒྱུ་བྱ་ཡུལ་མེད་པ་ལ་ཅེས་པ། དཔེའ་དེ་བཞིན་དུ་བྱ་བའི་ལས་ལ་གང་ལ་ཡང་ཐེན་པ་དང་ཐོགས་པ་མེད་པའི་རྡུལ་ཤུགས་དང་ལྡན་པའོ། །སྤྱོད་པ་གར་ཡང་མ་འགགས་སྟེ་ཞེས་དེ་ལ་བྱའོ། །སྤྱོད་ལ་མ་ཆགས་ཅེས་པ། དེ་ལྟར་མ་འགགས་པར་སྤྱད་པ་ལས། རྩི་ལྡབ་དང་ཞེན་པ་མྱེད་དེ། བྱ་བའི་རྒྱུ་མ་འགགས་ལ་བྱེད་པའི་མཁན་པོ་མ་འགྲུབ་པ་ལ་བྱའོ། །དེ་ཙམ་ཉིད་ན་བྱ་རྩལ་ཀུན་ལས་འདས་ཞེས་ཀྱང་བྱའོ། །གཤེན་ལྷ་ཀར་པོ་སྤྱོད་པའི་མཆོག་ཞེས་ཀྱང་བྱའོ། །དང་ར་མུར་ཏིང་ཅེས་པ་འདི་ཀུན་ཏུ་བཟང་པོ་བོན་ཉིད་ངང་གྱི་སྒོམ་པ་སྟོན་སྟེ། དཔེར་ན་རྒྱ་མཚོའ་ཆེན་པོའི་རློང་དེ། ངོ་བོ་ཆུ་རུ་ནི་[184]གསལ་ལ། གཡོའ་ཞིང་འཁྲུག་པར་ཀྱང་མི་སྣང་ངོ་། མ་བསྒོམས་བསམ་ལས་འདས་པའི་ཅེས་པ། དཔེའ་དེ་བཞིན་དུ་གཡུང་དྲུང་གི་སེམས་ལ་ཡང་ཁ་རྟིང་འདི་ཙམ་ཞེས་བྱ་བར་ཀྱང་མ་གྲུབ་པོ། །རང་ལུགས་ཅེས་པ་ནི། སེམས་ཀྱི་ངོ་བོ་གསལ་བ་ལ་བྱ། སེམས་ལ་འདི་ཞེས་བསྒོམ་དུ་མྱེད་པ་ལ་བྱ་སྟེ་མ་བསྒོམས་རྒྱུན་ཆགས་སུ་གནས་པའོ། །དགོད་གཡུང་བྱུང་ན་འགལ་མཐུན་བསྟེན་ཅེས་པ། གལ་ཏེ་དགོངས་པ་འཕྱར་དེ་དགོད་ན། བསྡུ་བ་རྣམ་པ་གསུམ་བྱ་སྟེ། ལུས་ཕྱག་རྒྱ་ལ་བསྡུ་སྟེ་རང་བཞིན་ཆ་ལུགས་ཀྱི་ཕྱག་རྒྱ་རྣམ་པ་ལྔ་བཅའ། ངག་སྙིང་པོ་ལ་བསྡུ་སྟེ་དཔའ་བོ་འབྲུ་ལྔའམ་གསལ་བའི་རྒུ་འཛབ་མ་བསྒྲགས་ཡིད་གྱིས་བརྗོད། ཡིད་དགོངས་པ་ལ་བསྡུ་སྟེ་ཤེ་ཐུན་མང་བཱེར་གྱི་ནང་ན་ལྷ་ཀུན་ཏུ་བཟང་པོ་འཐེབ་ལོང་ཙམ་གསལ་བ་ལ་འོད་ཀར་དམར་གྱི་གཡས་སྐོར་དུ་ཀ་ར་ར་སྐོར་བར་བསམ་སྟེ་ཤེས་པ་ཡང་སྤངས་སྨད་དེ་ལུས་སེམས་ཆ་བརློད་པར་བྱའོ། །ཡང་གལ་ཏེ་དགོངས་པ་བྱིང་སྟེ་མྱོས་ཅིང་དམུགས་པར་འགྱུར་ན། གསེང་པ་རྣམ་པ་གསུམ་བྱ་སྟེ། ལུས་ཤེལ་གྱི་སྦུ་གུ་ལྟར་སྟོང་པར་བསེང་། སྟོང་པ་རིག་གསལ་དུ་བསེང་། རིག་པ་ཡུལ་གསལ་དུ་བསེང་སྟེ། དེ་ཡང་ཕྱི་འི་སྣང་བ་མ་འགགས་སྟེ་བུན་ནེ་ལོང་ངེ་། ནང་གི་རིག་པ་མ་བཞེན་སྟེ་ཧྲིག་གེ་ཕྱོད་དེ་གནས་པ་སྟེ་ཤེས་པ་སྤངས་སྟོད་པར་བྱའོ། །ངང་དུ་གཡོའ་བ་ཐག་ཆོད་ན་ཅེས་པ། དེ་ལྟར་རིག་པ་དགོད་གཡུང་གི་དབང་དུ་མ་སོང་བའི་ངང་དུ་མཐའ་ཐམས་ཅད་ཐག་བཅད་ནས་གཤེན་ལྷ་ཀར་པོ་དགོངས་པའི་མཆོག་ཞེས་བྱའོ། །ཤེལ་སྒོང་དག་པའི་དཔེས་མཚོན་ཅིང་ཅེས་པ། འདིས་དམ་ཚིག་བསྟན་ཏེ། དཔེར་ན་ཤེལ་གི་སྒོ་ང་དེ་ལ་དྲི་མས་གོས་ཅིང་སྒྲིབ་པའི་གནས་མེད་ཡེ་ནས་མེད་དོ། །དམ་ཚིག་སྲུང་དང་སྲུང་ཡུལ་མེད་ཅེས་པ། དེ་བཞིན་དུ་སེམས་རང་བྱུང་གི་གཤེན་ལྷ་ཀར་པོ་ལ་དམ་[185]ཚིག་སྲུང་པའི་མཁན་པོ་མ་གྲུབ། མཁན་པོ་མ་གྲུབ་པས་སྲུང་པའི་ཡུལ་ཡང་མ་གྲུབ་པའོ། །མི་བསྲུང་བསྲུང་ཆེན་དོན་མཐོང་ན་ཅེས་པ། དེ་ལྟར་སྲུང་ཡུལ་དང་སྲུང་མཁན་མ་གྲུབ་པས། ཉམས་པ་འབྱུང་མི་སྲིད་པས་སྲུང་ཆེན་དོན་མཐོང་ན། ཡེ་བསྲུངས་སེམས་ཀྱི་ངང་ཉིད་དུ། བསྲུང་ཉམས་ཀྱི་གཡོའ་བ་ཐག་བཅད་ཞེས་བྱའོ། །དེ་ལྟར་སྲུང་མཁན་མི་ཉམས་པས་བྱང་། སྲུང་མཁན་ཀྱིས་མི་ཉམས་པས་བསྲུང་ཡུལ་ཡང་མ་གྲུབ་པས་ཆུབ་ཞེས་བྱའོ། །དེ་ལྟར་བྱང་ཆུབ་པའི་ནི་གཤེན་ལྷ་ཀར་པོ་འི་དམ་ཚིག་མཆོག་ཞེས་བྱའོ། །བྱད་དང་མེ་ལོང་དཔེས་མཚོན་ཅིང་ཞེས་པ་ནི། འདིས་རྟོགས་པ་སེམས་ཀྱི་འབྲས་བུ་བསྟན་སྟེ། དཔེར་ན་ན་ཆུང་སྒྱེག་མོ་ཅིག་གིས། རྔུལ་ཀར་གྱི་མེ་ལོང་ཕྱིས་དེ་ལྟས་པའི་དུས་ན། བལྟས་པའི་བྱད་དེ་ཡང་བལྟས་མཁན་ཀྱི་བྱད་ཅི་ལྟ་བུ་མ་ཡིན་པ་བྱད་དང་གཟུགས་གཉིས་སོ་སོ་ཐ་དད་པ་མ་ཡིན་ནོ། །ཀུན་གཞིའ་རིག་པའི་ངང་ཉིད་དུ་ཅེས་པ། དེ་བཞིན་དུ་རང་ཤེས་རིག་གི་རྒྱལ་པོ་ཀུན་གཞི་བྱང་ཆུབ་ཀྱི་སེམས་རྟོགས་པའི་དུས་ན། ཀུན་གཞི་མ་ཡིན་པའི་ཡེ་ཤེས་གུད་ན་མྱེད་ལ། ཡེ་ཤེས་མ་ཡིན་པའི་ཀུན་གཞིའ་ལོགས་ན་མྱེད་དེ། ཡེ་ནས་ཡོད་པའི་དོན་དེ་ཚིག་ཙམ་མ་ཡིན་པར་རང་ངོ་ཤེས་པ་ནི། འབྲས་བུ་རང་འབྱུང་གི་ཡེ་ཤེས་ཞེས་བྱའོ། །དེ་སྟོང་ལ་ཡོངས་སུ་རྒྱ་མ་ཆད་པས་བོན་སྐུ་ཞེས་བྱའོ། །དེ་ལ་མཚན་མྱེད་ཀྱི་ཡེ་ཤེས་ལྔ་ཚང་པས་རྫོགས་སྐུ་ཞེས་བྱའོ། །དེ་ཅིར་ཡང་གསལ་འདི་ཁར་མུ་མ་ཐུག་པས་སྤྲུལ་སྐུ་ཞེས་བྱའོ། །དེ་ཐོབ་དུ་མི་རེ་ཡེ་ནས་གནས་ལ། སྟོར་གྱིས་མི་དོགས་སེམས་ལ་འགྲོ་ས་མེད་པས་སོ། །དེ་ཙམ་ན་ཉིད་ན་བདག་ཞལ་བདག་གིས་མཐོང་པ་གཤེན་ལྷ་ཀར་པོ་འབྲས་བུའི་མཆོག་ཞེས་བྱའོ། །རང་གྱི་ངང་དུ་རང་ཐག་བཅད་ཞེས་བྱའོ། །མཁའ་བར་ཉི་ཟླའི་དཔེས་མཚོན་ཅིང་ཅེས་པ། རྩལ་དེ་ལྟ་བུ་ནན་ཏན་དུ་ངོས་[186]སྤྲད་དེ། དཔེར་ན་ནམ་མཁའ་ལ་ཉི་ཟླ། བར་སྣང་ལ་གཞའ་ཚོན་དུ་སྣང་ངོ་། །བསམ་འདས་བརྗོད་མེད་མཐའ་དང་བྲལ་ཅེས་པ། རྩལ་ཉི་ཟླ་དང་གཞའ་ཚོན་ནི་བསམ་ལས་འདས་ལ། ནམ་ཁ་དང་བར་སྣང་ནི་འདི་ཞེས་བརྗོད་ལས་འདས་་མོ། །དེ་ཡང་བོན་ཉིད་ནམ་ཁའི་ངོགས་དང་འདྲ། སྣང་ཚུལ་ནམ་ཁའི་སྤྲིན་དང་འདྲ། ནམ་ཁ་བར་སྣང་སྤངས་པ་ན། སྤྲིན་དང་གཞའ་ཚོན་མིང་ཡང་མེད། སྤྲིན་དང་གཞའ་ཚོན་སྤངས་པ་ན། ནམ་ཁ་བྱ་བའི་མིང་ཡང་མྱེད་དོ། །དེ་ལྟར་བོན་སྤངས་ན་སྟོང་པ་ཡོད་མི་འགྱུར། མཚན་མ་སྤངས་ན་བོན་ཉིད་མཐོང་མི་འགྱུར། དེ་གཉིས་སུ་མྱེད་པའི་དུས་ན། སེམས་ཉིད་སྟོང་པའི་ངང་ཉིད་དུ། རྣམ་རྟོག་མཚན་མ་ཐག་བཅད་ནས། གཉིས་མེད་ངང་ཐག་གཤེན་ལྷའི་ཐུགས་ཞེས་བྱའོ། །མཁའ་ཉི་གཞའ་ཚོན་དཔེས་མཚོན་ཅེས་པའི་ངོ་སྤྲོད་སྟེ། །གོང་དུ་ཡང་ཡང་བཤད་པ་བཞིན་དེ་རྐྱུས་ཉིད་ན་ཞིབ་པོ།། །།    རྩལ་རྫོགས་སྐྱེས་བུའི་དཔེས་མཚོན་ཅིང་ཅེས་པ། འདིས་གོང་མ་ལྟར་དོན་ཤེས་ངོ་སྤྲད་ནས་ད་ཉམས་སུ་བླང་ཞིང་རྩལ་སྦྱང་སྟེ། དཔེར་ན་སྐྱེས་བུ་ལུས་ལ་རྩལ་གསུམ་རྫོགས་པ་ཅིག་གིས། རྩལ་དེ་གོམས་ཅིང་སྦྱང་ན་གང་ཡང་གྲུབ་ལ། མ་གོམས་ན་མི་ཤེས། མ་སྦྱངས་ན་མི་འགྲུབ། དཔེའ་དེ་བཞིན་དུ་ཀུན་གཞིའ་བྱང་ཆུབ་ཀྱི་སེམས་རྟོགས་བྱས་ནས་མ་སྦྱངས་ན་འབྲས་བུ་བརྟན་པ་མི་ཐོབ་པས། སྐུ་གསུམ་མཐོང་ནས་རྩལ་གསུམ་སྦྱང་ཞེས་པའི་དོན་ལ་འབད་དོ། །དུག་ལྔ་ཀུན་ཀྱི་རྒྱུ་ཡིན་སྟེ་ཅེས་པ། རྟོགས་པར་བྱ་བ་ཡུལ་རྒྱུ་རུ་སོང་པ་ཡང་ཡིན་ལ། མ་རྟོགས་པར་བྱེད་པ་བདག་པོ་རྒྱུ་རུ་སོང་པ་ཡང་ཡིན་དེ། གྲོལ་བྱ་གྲོལ་བྱེད་ཀྱི་རྒྱུ་འབྲས་སྟེ། སྐུ་ཡེ་ཤེས་ཀྱི་རྒྱུ་ཡང་དུག་ལྔ་ཁྭ་ན་འོ། །མེ་ཆུ་ས་རླུང་ནམ་ཁ་ལ་ཅེས་པ། རྒྱུན་ལྔའི་གནས་ཀྱང་མེ་ཆུ་ས་རླུང་འབྱུང་བ་ལྔའོ། །རྣམ་[187]ཤེས་གཟུགས་ཚོར་འདུ་བྱེད་ཤེས་ཅེས་པ། །དེ་ལྟར་དུག་ལྔ་འབྱུང་ལྔ་ལ་རྒྱུ་ཅིག་པ་ལས་ཕུང་པོ་ལྔའི་རང་བཞིན་དུ་སྣང་སྟེ། ནམ་མཁའ་རྣམ་ཤེས་ཞེ་སྡང་དང་འབྲེལ། ས་ནི་གཟུགས་སྟེ་རྟི་མུག་དང་འབྲེལ། རླུང་ནི་འདུ་བྱེད་ང་རྒྱལ་དང་འབྲེལ། མེ་ནི་ཚོར་བ་འདོད་ཆགས་འབྲེལ། ཆུ་ནི་འདུ་ཤེས་འཕྲང་དོག་དང་འབྲེལ་སྟེ། དེ་ལ་བསྒོམ་པའི་ཡུལ་དུ་བྱས་སྟེ་སྒོམ་པ་ནི། །ཡུལ་ལས་སྒོམ་པའི་ཡུལ་བརྟགས་ནས་ཅེས་བྱའོ། །དེ་མཐོང་འབྲས་བུ་སྐུ་ལྔ་གསལ་ཅེས་པ། ནམ་རྣམ་ཤེས་ཀྱི་ཕུང་པོ། ཞེ་སྡང་ཀུན་སྣང་ཁ་འགྱིང་། ལྷ་བོན་གྱི་སྐུ། ཡེ་ཤེས་སྟོང་པ་ཉིད་ཀྱི་ཡེ་ཤེས། རིགས་བདེའ་བ་ཆེན་པོ་འི་རིགས། དགོངས་པ་ཁྱུང་ཆེན་ལྡིངས་པ། སྟོབས་འཁྲུལ་པ་མེད་པའི་ཐུགས། ཏིང་ངེ་འཛིན་དེ་བཞིན་ཉིད་ཀྱི་དགོངས་པ། སྤྱན་བོན་ཉིད་རིག་པའི་སྤྱན་ནོ། །ཕྱི་མ་ཡང་དེ་བཞིན་སྟེ། བདམ་ངག་དོན་གྱི་སྒྲོན་མ་ལྟར་ཤེས་པར་བྱའོ། །ཡང་ན་དུག་ལྔ་ཕུང་པོ་ལྔ་ནི་ཡུལ་སྟེ་སྒོམ་པའི་རྒྱུའོ། །དེ་ཡེ་ཤེས་རང་སྣང་དུ་འཆར་བ་ནི་སྒོམ་པའི་ཐབས། དེ་སྐུ་ལྔ་ཡེ་ཤེས་ལྔ་རུ་རྟོགས་པ་ནི་མཐོང་པའི་ཚད། དེ་ཏིང་ངེ་འཛིན་ལྔ་རུ་གསལ་བ་ནི་རྟོགས་པའི་འབྲས་བུ། དེ་སྤྱན་དྲུག་དུ་གསལ་བ་ནི་རང་དབང་མངོན་དུ་ཐོབ་པ་ཞེས་བྱའོ། །དེ་འི་ངང་དུ་དུག་ལྔ་རང་བཞིན་གྱིས་ཐག་བཅད་ན་མ་སྤངས་རང་གྲོལ་གཤེན་ལྷའི་སྐུ་ཞེས་བྱའོ། །དེ་རྟོགས་དུས་བཞིའ་ཁྱད་པར་གྱིས་ཅེས་པ། བརྩོན་འགྲུས་དུས་ཀྱི་ཁྱད་པར་བསྟོན་དེ། དུས་ལ་བརྩན་ཐེབས་ན་དགྱེ་བའི་འདབ་རྒྱ་ཞེས་བྱའོ། །ཐེག་སྒོ་གང་དང་འཚམ་པའི་ཅེས་པ། འབྲས་བུའི་ཐེག་པ་ལ་རྒྱུའི་ཐེག་པ་ཆ་མཐུན་དུ་སྟོན་ཏོ། །དེ་ཡང་ཁྱད་པར་ཀྱི་ཐེག་པ་ལ་ལྟ་དགོངས་ཀྱི་ཕུགས་རྟད་ནས། ཐེག་པ་ཕྱི་མ་རྒུ་རང་རང་གི་ཐེག་གཞུང་མ་སྤངས་པར། རྫོགས་པ་ཁྱད་པར་ཀྱི་ཐེག་པ་ལ་བྱས་སྟེ་སྒོམས་པའོ། །དེ་ཡང་རྒྱེ་བསྙེན་ཅེས་པ་[188]ཐེག་པ་སྒོ་དེ་ལ་སྤྱོད་པ་ནི། སྲོད་ལ་བདེའ་བར་གཤེགས་པ་ལ་མཆོད་པ་དབུལ་སྟེ། རྒྱས་པ་སྤྱི་སྡུས་ཀྱིས་མཆོད་སྦྱིན་རྒྱས་པར་དབུལ། སྐུ་བསྟོད་སྙིང་པོ་བསྒྲགས། སྨོན་ལམ་རྣམ་པར་དག་པའི་གདབ་སྟེ་རྒྱུན་ལ་འཇུག་པའོ། །གུང་ལ་བག་ཆགས་དགྱེའ་བར་སྦྱང་དེ་དེའི་ངང་ལ་མཉམ་པར་བཞག་སྟེ་གནས་པའོ། །ཐོ་རངས་མཚན་དང་དཔེའ་བྱད་བསྟོད་དེ་ཕྱག་དང་པང་ཀོང་སྨོན་ལམ་ཀྱི་རྒྱུན་ལ་འཇུག་གོ །ཉིན་མོ་དགྱེ་བའི་ལས་སྤྱོད་བླང་སྟེ་ལྷ་གནས་ཡི་གེ་ལས་སོགས་པ་སྤྱི་གཞུང་དང་བསྟུན་ནོ། །དེ་ཡང་དོན་དམ་པར་རང་བཞིན་མྱེད། དེ་མི་དམིགས་པ་ལ་བཞག་གོ །དྲང་ཅེས་པ། གཤེན་གྱི་དྲང་སྲོང་པས་འདི་འི་ངང་ལ་འཇུག་སྟེ། དེ་ཡང་སྲོད་ལ་རྩང་དག་དགྱེ་སྤྱོད་བྱ་སྟེ། ཁྲུས་དང་རྩང་སྒྲའི་སྒོ་ནས་རབ་དུ་སྡོམ་པ་ལ་གནས་པར་བྱ་ཞིང་དགྱེ་བཅུ་དང་དགྱེ་སྤྱོད་ཀྱིས་ལས་དག་པར་སྤྱོད།། གུང་ལ་ཉུ་ལེའི་ཆོ་འཕྲུལ་གཞོམ་སྟེ། སྔར་གྱི་དགྱེ་སྤྱོད་ཀྱི་ངང་ལ་མཉམ་པར་བཞག་པས་འཆལ་པའི་ཉུ་ལེ་སྟོན་པ་བྱུང་སྙམ་བྱེད་ན་ཉུ་ལེ་ནི་ཉྱོ་༼ཉོངས་མོངས་༽པ་ཕྱིན་ཅི་ལོག དེ་ལྷ་དང་ཡིག་འབྲུ་དེ་སེམས་ཉིད་སྟོང་པའི་ངང་དུ་རང་གྲོལ་རང་སངས་པའོ། །ཐོ་རངས་ལྷའི་རྒྱལ་པོ་འི་མཚན་བརྗོད། སྡིག་པ་མི་དགྱེ་བའི་ལས་བཤགས་ཅིང་སྨོན་ལམ་གདབ་པོ། །ཉིན་མོ་གཤེན་གྱི་ལས་སྤྱོད་བཅུ་དང་ལྡན་པར་བྱའོ། །དེ་ཡང་དོན་དམ་པར་རང་བཞིན་མྱེད་དེ་མཐའ་དང་བྲལ་བའོ། །ཨ་ཀར་ཐེག་སྒོ་སྤྱོད་པའི་ཅེས་པ། གཤེན་གྱི་ཨ་ཀར་བ་དེས་ཀྱང་། སྲོད་ལ་བག་ཆགས་ཕྱག་རྒྱས་བསྡུ་སྟེ། ཕྱི་ནང་བར་གསུམ་གྱི་བསྐྱེད་རིམ་ལ་འཇུག གཞུང་མཆོད་དང་སྙིང་པོ་ལ་འཇུག་སྟེ། བག་ཆགས་གཞན་གྱི་གཡེང་བར་མི་རྡང་པའོ། །གུང་ལ་གསང་སྒོ་དམིགས་པས་བསྡམ་སྟེ། སྐུ་ལྷའི་ཕྱག་རྒྱ་གསལ་བཏབ་སྟེ། དབྱིངས་བཀོད་ཅིང་གསང་སྒོ་བསྡམ་པ་སྐབས་བཞིན་ཤེས་པར་བྱའོ། །དེས་[189]རྨི་ལམ་གྱི་བག་ཆགས་རྒྱུན་འགག་གོ །ཐོ་རངས་གསང་སྒོ་རིག་པས་དབྱེ་སྟེ། སྣང་བ་སྐུ་ལྷའི་ཕྱག་རྒྱ་རུ་གསལ་བཏབ། ལྷ་སྐུ་དང་ཡེ་ཤེས་སུ་གསལ་བཏབ། ཡེ་ཤེས་སེམས་སུ་གསལ་གདབ་པོ། །ཉིན་མོ་སྣང་བ་དབང་དུ་བསྒྱུར་སྟེ། སྣང་བ་ལྷ་དང་གཞལ་ཡས། དེ་སྣང་ལ་རང་བཞིན་མེད་པ་བར་སྣང་གཞའ་ཚོན་ལྟ་བུའམ། གསལ་ལ་རྟོག་པ་མྱེད་པ་ཆུའི་ཟླ་བ་ལྟ་བུ་སྟེ། །དོན་དམ་པར་རང་བཞིན་མེད་དེ་མཐའ་དང་བྲལ་བའོ། །ཡེ་གཤེན་ཐེག་སྒོ་སྤྱོད་པ་ཡིས་ཅེས་པ། གཤེད་གྱི་ཡེ་གཤེན་པ་དེ་ཡང་། སྲོད་ལ་བག་ཆགས་སེམས་སུ་བསྡུ་སྟེ། ལུས་རང་བཞིན་ཕྱག་རྒྱ་བཅས་པས་འདུ་བྱེད་ལས་ཀྱི་བག་ཆགས་འགག ཡིད་མ་གཡོས་པར་བཞག་པས་དུས་གསུམ་ཀྱི་བག་ཆག་འགག དེ་ལ་ཡུན་བསྲེངས་སྟེ་བཞག་པའོ། །གུང་ལ་སྣང་ཚུལ་བག་ལ་སྙལ་སྟེ། སླར་ཚུལ་དེ་ལྟ་བུའི་ངང་དུ་ལུས་སེམས་མི་གཡོའ་མི་སྒུལ་མ་གཡོས་པའི་ངང་དུ་གཉིད་ལོག་བྱ། བག་ཆགས་ཀྱི་མཚན་མ་གང་ཡང་མ་རྨི་ཞིང་རྒྱུ་བ་མི་ནུས་སོ། །དེ་ནི་དབྱིངས་ཀྱི་བག་ལ་ཡེ་ཤེས་ཉལ་ཏེ། དབྱིངས་ཡེ་ཤེས་གཉིས་མྱེད་ཀྱི་རྨི་ལམ་རྨི་ཞེས་བྱའོ། །ཐོ་རངས་རང་འབྱུང་གྱི་ཡེ་ཤེས་བསྟེན་སྟེ། རང་སྣང་གྱི་རིག་པ་ས་ལེ་ལྷ་ནེ་ཡེ་རེ་གནས་པའོ། །ཉིན་མོ་སྣང་བའི་གྲོང་ཁྱེར་གཞོམ་སྟེ། སྣང་བ་མ་བཀག་རང་ཤར་དྲན་རིག་གི་སེམས་མ་འགགས། ཕས་སྣང་གྱི་ཡུལ་དབྱིངས་ཡིན་སྟེ་དེ་ལ་མི་གཞིན་སྣང་བ་མ་བཀག་སྟེ་སེམས། དེ་ཙམ་ཉིད་ན་དབྱིངས་ཤེས་གཉིས་མྱེད་བདེའ་བ་རང་གི་དགོངས་པ་མ་གཡོས་མ་བཅོས་པ་ནི་གཤེན་ལྷ་ཀར་པོའི་ཐུགས་སོ། །ཁྱད་པར་འདི་ཞེས་སྤྱོད་ལས་འདས་ཅེས་པ། གཤེན་གྱི་ཁྱད་པར་བ་དེ་ཡང་། དུས་དང་རྟགས་དང་མཚན་མའི་མཐའ་ལས་འདས་སྟེ། འདི་ཞེས་བརྗོད་དུ་མྱེད་པས་འདས་པའི་བོན་ལ་ཡེ་ནས་བཤད་དུ་མྱེད་ཞེས་བྱའོ། །ཡིན་པ་མེན་པ་བྱང་ཆུབ་[190]སེམས་ཅེས་པ། སེམས་རང་འབྱུང་གི་གཤེན་ལྷ་ཀར་པོ་ལ། རྔོས་པོ་དང་མཚན་མ་འདི་ཀ་ཡིན་ཞེས་བྱ་བ་མྱེད་པ་ལ་བྱའོ། །མེད་པ་མེད་པ་བྱང་ཆུབ་སེམས་ཅེས་པ། སེམས་རང་འབྱུང་གི་གཤེན་ལྷ་ཀར་པོ་ཅིར་གསལ་ཅིང་སྣ་ཚོགས་སུ་འཆར་བ་ལ་བྱའོ། །གཉིས་ལྟར་སྣང་བ་བྱང་ཆུབ་སེམས་ཅེས་པ། རྟོགས་ན་སངས་རྒྱས་སུ་སྣང་། མ་རྟོགས་ན་འཁོར་བར་སྣང་སྟེ། རྟོགས་དང་མ་རྟོགས་ཁྱད་པར་ཆེ་བ་ལ་བྱའོ། །གཉིས་སུ་མྱེད་པ་བྱང་ཆུབ་སེམས་ཅེས་པ། སེམས་རང་འབྱུང་གི་གཤེན་ལྷ་ཀར་པོ་ནི། སངས་རྒྱས་ཀྱི་སྐུ་དང་ཡེ་ཤེས་སུ་མི་སྣང་། སེམས་ཅན་གྱི་ལུས་དང་བག་ཆགས་སུ་མི་སྣང་པས། སངས་རྒྱས་ཀྱི་ངོ་བོར་མ་བཅོས། སངས་རྒྱས་ཀྱི་ཐ་སྙད་མེད། སངས་རྒྱས་སུ་སྒྲུབ་པའི་རྩོལ་བ་དང་བྲལ་དེ། ངེས་པ་གང་ཡང་མེད་ལ། དེ་བཞིན་དུ་སེམས་རང་འབྱུང་གི་གཤེན་ལྷ་ཀར་པོ་དེ། སེམས་ཅན་གི་ངོ་བོར་མ་བཅོས། སེམས་ཅན་ཞེས་བྱ་བའི་ཐ་སྙད་མྱེད། སེམས་ཅན་དུ་སྒྲུབ་པའི་རྩོལ་བ་དང་བྲལ་བས་གཉིས་ཀ་མ་ཡིན་པའོ། །དེ་ནི་ལྟ་བ་ཐམས་ཅད་ཀྱི་ཕུགས། དགོངས་པ་ཐམས་ཅད་ཀྱི་འཐིལ། འབྲས་བུ་ཐམས་ཅད་ཀྱི་ངོ་བོ་ཡིན་ནོ། །དྲོད་ཉམས་རྨི་ལམ་ར་རོའི་དུས་ཅེས་པ། དེ་ལྟར་ཐེག་སྒོ་སོ་སོ་གང་གི་ལྟ་སྤྱོད་ལ་ཞུགས་པའི་དུས་ན། རྨི་ལམ་དང་སྙོ་བ་ར་རོའི་དུས་ན་ཡང་། གང་སྒོམས་པའི་བག་ཆགས་སུ་སྣང་ནས་གཞན་གྱི་བག་ཆགས་མི་རྒྱུ་ན། ཆུ་བོ་རྒྱུན་ཉམས་དང་ལྡན་ཞེས་བྱའོ། །དེ་འི་དུས་ན་གང་སྒོམ་གསལ་བ་ནི་ཐོགས་མེད་ཡེ་ཤེས་ཀྱི་རྩལ། མཚན་མ་གཞན་གྱིས་བར་མི་ཆོད་པ་ནི་དགོངས་པ་རྟུལ་ཤུགས་ཀྱི་རྩལ་ཞེས་བྱ་སྟེ། རྩལ་གསུམ་རྫོགས་ཞེས་དེ་ལ་བྱའོ།། མར་ཟད་མེ་དམར་གསོས་པའི་དཔེས་མཚོན་ཅིང་ཅེས་པ་འདིས་འཇིག་པ་དུས་ཀྱི་སྐལ་པ་བསྟོན་སྟེ། དཔེར་ན་མར་མེ་མར་ཟད་པ་ནི་མདངས་སྡོང་བུ་ལ་ཐིམ་པའི་དུས་སྟེ། དེ་ལ་[191]མར་གིས་གསོས་ན་སྣང་བ་ཤིན་དུ་ཡང་འཕེལ་བར་འགྱུར་རོ། །རྟོ་སྤྱད་རྨི་ལམ་ཁ་ལས་ལུང་སྟོན་དང་ཅེས་པ་ནི། ཕྱི་འི་རྟགས་སྟེ་སྲིད་པ་རྡོས་ཀྱི་རྟོ་སྤྱད་ངན་པ་དང་། བག་ཆགས་འདྲེ་འི་དམི་ལམ་ངན་པ་དང་། ལྷ་དང་མི་མ་ཡིན་ཀྱིས་ལུང་ངན་པ་སྟོན་པ་ལ་བྱ་སྟེ། དེ་ལ་ཐར་གླུད་རྟོ་སྤྱད་ཀྱི་རྣམ་པས་བར་ཆོད་གཞིལ་བར་བྱའོ། །ལུས་ཀྱི་བཞིན་ཉམས་ཡུལ་དང་དབང་པོར་འཛོལ་ཅེས་པ་ནང་གི་སྟེ། དེ་ཡང་ལུས་ཧམ་པ་ཆགས་པ་དང་། ལང་འཚོ་འི་ཉམས་འཚག་འབྲི་བ་དང་། ཡུལ་མ་ཡིན་པར་ཡིན་པར་མཐོང་ན་ཡང་འཇིག་པའི་རྟགས་སྟེ། ཚོགས་ཀྱི་འཁོར་ལོ་བསྐོར། སྦྱིན་སྲེག་ཆེན་པོ་འི་རྒྱུན་ལ་འཇུག གསུང་ཀུན་དྲགས་དང་ཆུ་རྒྱུན་དུ་བསྒྲགས་སོ། །རྟེན་པ་མེ་ཆུ་ས་རླུང་ཅེས་པ་ནི། གསང་བའི་རྟགས་སྟེ་དེ་ཡང་འདུ་བ་རྣམ་པ་བཞི་འི་འཁོར་ལོས་ལུས་ཀྱི་རྟེན་བཀྲུགས་སྟེ། ཆགས་པ་མས་བསྡུས་ཀྱི་ཚུལ་དུ་འཇིག་པ་ནི། ཕྱི་རུ་འབྱུང་བ་རེ་ཞིག་ཙམ་ན་ནང་དུ་རྟགས་རེ་སྣང་བ་ལ་འཆར་སྟེ། དེ་ཡང་དང་པོ་འབྱུང་བ་ས་འཇིག་པའི་དུས་སུ་ཤིན་ཏུ་ལུས་ལྕི་སྟེ། རང་གི་ད་ལྟའི་ལུས་འདི་འི་ལྕིད་ཙམ་རེ་སྐད་ཅིག་མ་བདུན་བདུན་ན་བདུན་འགྱུར་རེ་སྣོན་སྟེ། སྐད་ཅིག་མ་འབུམ་ན་ས་རྫོགས་སོ། །དེ་འི་དུས་ན་ང་ཡར་ཐེག་ཟེར་གྱིན་ལུས་བསྡུད་མི་ཤེས། རྟེན་འཚེར་པ་སའི་ཁམས་ཉམས། སྒོ་བ་ཡུའི་བུ་ག་ལས་དྲི་མི་ཞིམ་པ་འབྱུང་། འབྲེལ་བ་མཆུའ་ཐུང་ཞིང་སྙིལ་གསལ། དེའི་དུས་སུ་ཤེ་ཐུན་རིན་པོ་ཆེ་འི་ནང་གི གཡས་ཀྱི་རྩ་ཀར་ལ་སེར་ལ་འོད་ཀར་སེར་ཅིག་ཤེས་པ་ལ་གསལ་ལོ། །དེ་ནི་ས་ཡི་དངས་མ་ནང་དུ་འདུས་པའོ། །དེ་ནས་འབྱུང་བ་ཆུ་དུས་ཀྱིས་འཇིག་སྟེ། དྲི་ཆུ་རང་ལུགས་སུ་འོང་། ཁ་སྣ་སྐམ། སྐོམ་དད་ཆེ། རྟེན་འཁལ་མ་ཆུའི་འཁམས་ཉམས་སྟེ། འབྲེལ་བ་རྣ་བ་མི་འདེའ་ཞིང་སྒྲ་འཆལ་ཐོས། རྣ་བའི་རྩེ་མོ་སྐམ་ཞིང་ནང་དུ་ཞོམ། དེའི་[192]དུས་སུ་སྙིང་ནང་རྒྱབ་ཀྱི་རྩ་ཤེ་ཏིང་ལ་འོད་སྔོན་པོ་ཅིག་ཤེས་པ་ལ་སྣང་ངོ་། །གསུམ་པ་འབྱུང་བ་མེ་ཞིག་སྟེ་སྟོད་དྲོད་སྨད་དུ་འབབ་ཡང་ཡོད། སྨད་དྲོད་སྟོད་དུ་འབུད་པ་ལས་ཤས་ཆེ་སྟེ། རྐང་པ་གྲང་སྟེ་སྲོས་ཀྱང་མི་དྲོས་ང་གྲང་སྲོས་ཟེར་སྟེ། རྟེན་འཆིས་པ་མེ་ཡི་འཁམས་ཉམས། སྒོ་དམིག་མི་གསལ། འབྲེལ་བ་ལྕེ་ལྡིབ་ཅིང་ཐུང་ལ་སྨྲ་མི་ཤེས། སྙིང་ནང་མདུན་ཀྱི་རྩ་མངན་ལ་འོད་དམར་པོ་ཅིག་ཤེས་པ་ལ་སྣང་ངོ་། །བཞི་བ་འདུ་བ་ལ་རླུང་འཇིག་སྟེ། སྔང་པ་དར་འཇུ་ས་ཚོམས་པ་དང་། འགུལ་མི་ཤེས་པ། རྣམ་ཤེས་རྒྱུ་བའི་རྩ་ནང་དུ་འདུ་བར་འགྱུར་རོ། །རྟེན་གློ་བ་རླུང་གྱི་འཁམས་ཉམས། སྒོ་སྣ་འིས་དྲི་མི་ཚོར། འབྲེལ་བ་སྣ་གཤོག་ནང་དུ་ཞོམ། དབུགས་གྲང་ཞིང་རིང་ལ་ནང་དུ་བསྡུ་བ་རྐ་བ་སྟེ་ཧ་ཧ་ཟེར་རོ། །དེའི་དུས་སུ་སྙིང་ནང་གཡོན་གྱི་རྩ་དམར་ལྗང་ལ། འོད་དམར་ལྗང་ཅིག་ཤེས་པ་ལ་སྣང་ངོ་། །དེ་ནས་ནམ་ཁ་སུབས་སྟེ་མུན་མུན་བྱེད་པ་དང་། དམིག་འཛུམ་པ་མི་ཤེས་ཅིང་གྱེན་ལ་བཟློག་གོ དེའི་དུས་སུ་དབུས་ཉེ་ལོ་ཨུད་པལ་གྱི་རྩ་ལ་འོད་མཐིང་ཀ་ཅིག་ཤེས་པ་ལ་སྣང་སྟེ། ཀར་པོ་སྣང་བ་ཡང་ཡོད་དོ། ཕུང་པོ་ཅིག་ཅར་དུ་བསྡུས་པ་ཡང་འོང་ངོ་། །ཕྱི་རུ་གང་ཞིག་བརྟེན་འབྲེལ་ཕྱི་རུ་རྟགས་འཆར། ནང་དུ་གང་འདུས་འོད་ལྔ་རིམ་པས་འཆར་ཞེས་དེ་ལ་བྱའོ། །གསལ་འདེབས་གསུམ་ཅེས་པ། གོང་ནས་རྣམ་ཤེས་འཕེན་ཁ་ཡན་ཆད་དོ། །རབ་ཡི་དམ་ལྷའི་ལྔ་སྦུང་བསྟོན་ནོ། །འབྲིང་རང་གི་བག་ཆགས་ཀྱི་རྗེས་སུ་འབྲེང་ངོ་། །ཐ་མ་གྲོགས་དང་དཔོན་གསས་ཀྱིས་གསལ་གཏབ་ཞིང་གདམ་ངག་བསྟན་པའོ། དེ་ནས་འོད་བཞི་དབུས་སུ་འདུས་སྟེ། འདུ་བ་ནད་ཀྱི་འཁོར་ལོ་དང་། ལས་ཀྱི་རླུང་གྱི་ཤུགས་ཀྱིས་རྣམ་ཤེས་ནང་ནས་ཕྱི་རུ་འཕེན་ནོ། །གང་ཟག་དབང་པོ་རབ་ཀྱི་བློ་ཅན་གྱིས་ཅེས་པ། རབ་འཇིག་པའི་དུས་སུ་དབྱིངས་ལ་ཡེ་ཤེས་ཐིམ་སྟེ་སངས་རྒྱས་[193]ཏེ། འོད་ལྔ་ཁ་དོག་ལྔ་གསལ་ཅེས་པ། འོད་ལྔ་པོ་དེ་ཕུང་པོ་ལྔ་ཅའི་དངས་མ་ཡིན། དུག་ལྔ་གནས་འགྱུར་བའི་ཡེ་ཤེས་ཡིན་པས། ལྷ་ལྔ་ཡེ་ཤེས་ལྔ་རུ་དེམས་འཆོས། ཡེ་ཤེས་ལྔ་སྐུ་ལྔའི་རང་བཞིན་དུ་དེམས་འཆོས། ཡེ་ཤེས་ལྔ་སྟོང་པ་ཉིད་ཀྱི་ཡེ་ཤེས་ལ་དེམས་འཆོས། ཡེ་ཤེས་ལྔ་བོན་སྐུ་འགྱུར་བ་མེད་པར་དེམས་འཆོས། གཟེར་ཐེབས། བོན་གི་སྐུ་ཡང་རབ་ཀྱིས་སྙིང་པོ་ལ་ཡེ་ཤེས་རང་འདུས་སྟེ་དམར་ཐག་བཅད་དེ་སངས་རྒྱའོ། །དེ་ཡང་འཕེན་པ་ཡེ་ཤེས་ཀྱི་རླུང་གྱིས་འཕེན་ན། ལམ་ནི་ཐབས་ཀྱི་སྦུབས་ལམ་ཐའ་བྱུང་ངོ་།། ཕོག་པ་ཤེས་རབ་བོན་སྐུ་ལ་ཕོག་སྟེ་རྒྱལ་བུ་རང་ས་ཟིན་ནོ། །ལྔ་ལྔ་ཉི་ཤུ་རྩ་ལྔ་ཅིག་དུ་དྲིལ་ཅེས་དེ་ལ་བྱའོ། །གང་ཟག་དབང་པོ་འབྲིང་ཅེས་པ། འདིར་སྟོང་པའི་སྐལ་པ་སྲིད་པའི་བར་དོ་ལ། གཡུང་དྲུང་སེམས་པའི་ཚུལ་དུ་སངས་རྒྱས་སྟེ། དེ་ཡང་མུན་པ་ལ་སྒྲོན་མ་བཏེགས་པ་ལྟ་བུའི་སྲིད་པ་བར་དོ་ནས་གསལ་སྟེ། ནད་འདུ་བའི་དྲག་རྩུབ་ཀྱིས་སེམས་ཀྱི་མདངས་ཕྲི་ནས། ཞག་གཉིས་སུ་ཅི་ཡང་མ་ཡིན་སྟེ་དམྱིད་རྨི་ལམ་མདངས་བཞིན་གནས་སོ། །དེ་ནས་ཞག་རེར་འོད་གཟུགས་སེམས་སྣང་ལྔ་ཞེས་བྱ་སྟེ། ཞག་གཉིས་ནས་བདུན་གྱི་བར་དུ། གོང་མ་ལྟར་སྣང་བའི་འོད་ལྔ་ཞག་རེ་ལ་རེ་རེ་སྐྱེ་སྟེ། ས་ནས་ནམ་མཁའི་བར་དུའོ། །འོད་ལྔ་ལྷ་ལྔ་སྐུར་ཅེས་པ། སེར་པོ་གསས་རྗེ་རྨང་པོ། སྔོན་པོ་རྒོད་གསས་ཁམ་པ། དམར་པོ་གནམ་གསས་དབྱིངས་རུམ། ལྗང་ཁུ་གར་གསས་བཙན་པོ། དཀར་པོ་གཤེན་ལྷ་ཀར་པོ་སྟེ། དེ་ལྟར་རྟོགས་སོ། །མི་གསུམ་རྟ་གསུམ་ཅེས་པ། སེམས་ལུང་སྤྱིར་མཐུན་སྟེ། འཁོར་བའི་ས་དང་། མོས་པར་སྤྱོད་པའི་ས་དང་། གཡུང་དྲུང་སེམས་པའི་ས་དང་གསུམ་བགྲོད་ནས་འགྲོ་སྟེ། དེར་དུག་ལྷ་ལྔར་ཤེས་པའི་ཤེས་བྱའི་སྒྲིབ་པ་དེ་རུ་ལོངས་སྤྱོད་རྫོགས་པའི་སྐུས་སྦྱངས་ནས་བཟོད་སངས་རྒྱས་སྟེ། སེམས་ཀྱི་ངང་ཐག་[194]ཡེ་ཤེས་དབྱིངས་སུ་ཐིམ་ཞེས་བྱའོ། །གང་ཟག་བློའི་ཐ་མ་ཅེས་པ་གོང་དུ་རྩལ་སྦྱངས་པའི་སྟོབས་ཀྱིས་འོད་ལྔ་པོ་དེ་མེ་ཆུ་ས་རླུང་ནམ་མཁའ་རུ་རྟོགས། དེ་ཡང་སེར་པོ་ས། སྔོན་པོ་ཆུ། དམར་པོ་མེ། ལྗང་ཁུ་རླུང་། ཀར་འཐིང་ནམ་མཁར་རྟོགས་སོ། །དེ་ཡིས་བཞེན་བཏབ་ཅེས་པ། དེ་རྣམས་ཀྱིས་བཞེན་བཏབ་པས་ཤ་ཁྲག་དྲོད་དབུགས་ཀྱི་རྒྱུ་བྱས་སོ། །དེ་ཡང་སྲིད་པ་མས་ཀྱི་རླུང་གྱིས་སྟ་དང་མངལ་དུ་འཕངས་སྟེ། དེ་ཡང་རིགས་བཟང་ཁུངས་བཙུན་པས་བག་དང་ལྡན་པའོ། །གཟུགས་བཟང་སྟོབས་ལྡན་དབང་པོ་ཚང་བས་སྟོབས་ཀྱི་རྒྱུ་ཞེས་བྱའོ། །དེ་མན་ཆད་རྐྱུས་ན་ཞིབ་པོ། །དེས་ན་སེམས་དང་པོ་ནས་ཀྱང་མ་འོངས་པས་སྐྱེ་བའི་སྒོ་བཀག སྐྱེ་བ་མྱེད་ན་འཁོར་བ་ཆོམས་པའོ། །འཁམས་གསུམ་བོན་ཉིད་དབྱིངས་སུ་རྟོགས་པས་འཁོར་བ་མྱེད་སྟེ་ལྟུང་བའི་འཕྲང་བསྡམས་པའོ༎ འགྱུར་བ་མྱེད་པས་གཡུང་དྲུང་བཙུགས་པའི་སྐུའོ། །འགྲོ་བའི་དོན་དུ་སྔོན་གི་སྨོན་ལམ་གྱིས་གཟུགས་སྐུ་གཉིས་འབྱུང་སྟེ། བོན་སྐུ་ལ་དངོས་མཚན་མི་སྲིད་དེ། གཟུགས་སྐུ་སྒྱུ་མའི་ཚུལ་དུ་སྲིད་པ་ནི་མི་སྲིད་སྲིད་པའོ། །དེ་ཡང་མཐར་བོན་གི་ཐིག་ལེ་ངེས་ལས་མངོན་སངས་རྒྱས་ཞེས་བྱའོ། །ཐམས་ཅད་ཀུན་རྫོགས་རྫོགས་ཆེན་བྱང་ཆུབ་སེམས་ཅེས་པ། སེམས་རང་འབྱུང་གཤེན་ལྷ་ཀར་པོ་འི་རང་སྣང་ལ་ཀུན་སེམས་དེ་ལ་རྫོགས་པས་རྫོགས་ཆེན་ཞེས་བྱའོ། དེ་ཙམ་ཉིད་ཅི་ལྟར་ཤར་བ་ཀུན་སེམས་ཡིན་ཏེ། སེམས་ལ་འདི་ཞེས་ཁོ་ནར་མ་ཐུབ་པས་མེ་དེས་ཅི་ཡང་མེན་ཞེས་བྱའོ། །བྱང་ཆུབ་སེམས་སུ་མཐའ་བྲལ་འུབ་ཆུབ་རྫོགས་ཅེས་པ། སེམས་མ་སྐྱེས་པས་བྱང་། མི་འཆི་བས་ཆུབ། གཉིས་སུ་མྱེད་པས་སེམས། ཐིག་ལེ་ཉག་གཅིག་ཏུ་གནས་པས་མཐའ་དང་བྲལ། ལྟ་སྤྱོད་ཐམས་ཅད་ཀྱི་རྩ་བ་མདོར་འདུས་པས་འུབ་ཆུབ་རྫོགས་ཞེས་བྱའོ། །རང་ཤེས་རིག་གི་རྒྱལ་པོ་ཀུན་གཞི་བྱང་[195]ཆུབ་ཀྱི་སེམས་དེ་ལྟ་བུ་ངང་དུ་ལས་དང་ཉོན་མོངས་པ་ཐམས་ཅད་ཐག་བཅད་པས་ངང་ཐག་ཞེས་བྱའོ། །དེ་ལྟར་སྤྱད་ཅིང་བསྒོམས་ན་མི་སླུ་ངེས་པར་བསྟན་པའོ། །སེམས་ཀྱི་ངང་ཐག་གི་དོན་འགྲེལ་རྫོགས་སྷོ།། ༎ དང་རའི་བཀའ་གཏེར།།[196]ཐིག་ལེ་དབྱིངས་ཀྱི་ཏི་ཀ་བཞུགས་སོ།།    ཡེ་ཤེས་རྫུ་འཕྲུལ་ལས་གྲུབ་ཅེས་པ། འདིར་གཡུང་དྲུང་ཡོངས་སུ་རྫོགས་པ་སྐུ་གསུམ་དོན་གྱི་འཆད་ཏིག་སྟོན་ཏེ། ཡེ་ཤེས་ཅེས་པ་ལ་ཡང་། གཞི་ཡི་རང་འབྱུང་གི་ཡེ་ཤེས་དང་། རང་རིག་པའི་ཡེ་ཤེས་དང་། གཉེན་པོ་སྟོབས་ཀྱི་ཡེ་ཤེས་དང་། མཁྱེན་པ་ཡན་ལག་གི་ཡེ་ཤེས་དང་། མཐའ་འདས་དབྱིངས་ཀྱི་ཡེ་ཤེས་དང་ལྔའོ། །དེ་ཡང་འདི་ནི་སྟོན་པ་ཀུན་ཏུ་བཟང་པོ་ནས་ཡོད་པའི་ཡེ་ཤེས་ཐུགས་ཉིད་གསལ་བའི་དཀྱིལ་འཁོར་བྱེད་པ་མེད་པ་ཡེ་ནས་ཡོད་ལ། རྐྱེན་གང་གིས་ཀྱང་ངོས་ལ་བསྟན་ཅིང་རང་རིག་རང་གསལ་འདི་ཞེས་གདགས་སུ་མེད་པའོ། །རང་རིག་པའི་ཡེ་ཤེས་ནི་ཀུན་ཏུ་བཟང་པོ་སེམས་རང་འབྱུང་གི་ཡེ་ཤེས་བྱེད་པ་མེད་པར་རང་ལ་རང་གསལ་ཏེ། ཡུལ་དང་ཤེས་པའི་སྐྱེ་མཆེད་གང་ལས་ཀྱང་མ་བྱུང་སྟེ་ཡེ་གནས་ཀྱི་རིག་པ་རང་ལ་རང་གསལ་ཀྱིན་རང་འཆར་བ་ཁོ་ནའོ། །གཉེན་པོ་སྟོབས་ཀྱི་ཡེ་ཤེས་ནི་ལྷ་ཀུན་ཏུ་བཟང་པོ་བྱེ་བྲག་རིགས་ཀྱི་ཡེ་ཤེས་ཞེས་བྱ་སྟེ། གཞི་ལྷན་ཅིག་སྐྱེས་པའི་མ་རིག་པ་ལས་བྱུང་བའི། དུག་གསུམ་དུག་ལྔའི་གཉེན་པོ་སྐུ་གསལ་བ་རིགས་ཀྱི་ཡེ་ཤེས་ལྔ་རུ་གསལ་སྟེ། ཉོན་མོངས་པ་མཚན་མ་རགས་པ་་རང་གི་ངོ་བོས་སྟོང་སྟེ། བོན་གྱི་སྐུ་ཡེ་གནས་ཀྱི་དོན་གསལ་བར་ཤེས་པས་སྟོང་པ་ཉིད་ཀྱི་ཡེ་ཤེས། སེམས་ཅན་ཉོན་མོངས་པ་མ་རིག་པ་གཏི་མུག་གི་རང་བཞིན་དུ་གནས་པ་ལ། གཏི་མུག་དུ་སྣང་ལ་དངོས་པོ་མེད་པ་ཡེ་གསལ་རང་བཞིན་མེད་པར་རྫོགས་པའི་སྐུར་[197]གསལ་བར་ཤེས་པ་དང་། སེམས་ཅན་ཉོན་མོངས་པ་འདོད་ཆགས་ཀྱི་རང་བཞིན་དུ་གནས་པ་ལ། ཆགས་ལ་མ་ཞེན་པ་བོན་སྒོ་དང་ཐེག་རྒྱུད་ཀྱིས་དགེ་སྡིག་མི་འཆོལ་བར་སྟོན་པས་སེམས་ཡེ་སྤྲུལ་ཀྱི་རོལ་པར་སྣང་བས་སྤྲུལ་པའི་སྐུ་སོ་སོར་རྟོགས་པའི་ཡེ་ཤེས་སུ་སྣང་བར་ཤེས་པ་དང་། སེམས་ཅན་ཉོན་མོངས་པ་ང་རྒྱལ་གྱི་རང་བཞིན་དུ་གནས་པ་ལ་སེམས་ཡེ་མཉམ་ཀྱི་ཀུན་ཏུ་བཟང་པོ་ང་མེད་ང་ལས་རྒྱལ་བའི་ཡོན་ཏན་ཕྱོགས་མེད་གནས་པ། ངོ་བོ་ཉིད་ཡེ་མཉམ་ཀྱི་དོན་གསལ་བར་ཤེས་པ་མཉམ་ཉིད་ཀྱི་ཡེ་ཤེས་དང་། སེམས་ཅན་ཉོན་མོངས་པ་ཕྲག་དོག་གི་རང་བཞིན་དུ་གནས་ཀྱིས་བདག་དང་གཞན་དུ་འཛིན་པའི་དོག་པ་ལ། སེམས་རྩལ་མེད་ཀྱི་ཀུན་ཏུ་བཟང་པོ་བདག་དང་གཞན་གཉིས་སུ་མེད་པས་བྱ་བ་ནན་ཏན་གྱི་རང་བཞིན་དུ་ཤེས་ཏེ། མངོན་པར་བྱང་ཆུབ་པ་བྱ་བ་ནན་ཏན་གྱི་ཡེ་ཤེས་ལྔ་ནི། གཉེན་པོ་སྟོབས་ཀྱི་ཡེ་ཤེས་ཞེས་བྱའོ། །ལས་སོ་སོར་མཁྱེན་པ་ཡན་ལག་གི་ཡེ་ཤེས་ནི། དོན་མ་ཤེས་ལོག་པར་རྟོག་པའི་སེམས་ཅན་རྣམས་དོན་རྟོགས་པར་བྱ་བའི་ཕྱིར། ཀུན་ཏུ་བཟང་པོའི་ཐུགས་ཉིད་ཇི་ལྟ་བར་གནས་པ་དང་། ཕྱི་ནང་གི་སྣོད་བཅུད་ཇི་སྙེད་པར་འདུག་པ་མཁྱེན་ཏེ། གང་ལ་ཅིས་འདུལ་བ་ཐ་དད་བྱེ་བྲག་དུ་སྟོན་མཁྱེན་པའི་ཡེ་ཤེས་ལྔའམ་རྒུའམ་བཅོ་བརྒྱད་དམ་དྲུགཅུ་རྩ་གཉིས་སམ་མཐའ་ཡས་པ་ལས་སོགས་ཏེ། སེམས་ཅན་གྱི་དོན་སྟོན་པ་རྣམས་ཡིན་ལ། མཐའ་འདས་དབྱིངས་གསལ་གྱི་ཡེ་ཤེས་ནི། བོན་གྱི་དབྱིངས་མཐའ་ཐམས་ཅད་བྲལ་བ། དངོས་པོ་དང་མཚན་མ་རུ་མ་བྱུང་ཚིག་དང་ཐ་སྙད་བརྡའ་ལས་འདས་པའི་དོན་ཡེ་ནས་གནས་པའི་དོན་རང་གི་རིག་པ་ལྔ་གསལ་བར་ཤེས་པ་ནི་ཡེ་ཤེས་ཞེས་བྱའོ། །རྫུ་འཕྲུལ་ཞེས་པ་བོན་གྱི་སྐུ་སྐྱེ་བ་མེད་པ་དེ་ལྟ་བུ་ལས་སྐྱེ་བའི་རྫུ་འཕྲུལ་དུ་བསྟན་པས་རྫུ་འཕྲུལ་ལམ་ཆོ་འཕྲུལ་ཞེས་བྱ་སྟེ། སྐུ་ལྷའི་རྫུ་འཕྲུལ་ལྔ། [198] ཡེ་ཤེས་ཀྱི་རྫུ་འཕྲུལ་ལྔ། རིགས་ཀྱི་རྫུ་འཕྲུལ་ལྔ། སྐུ་གསུང་ཐུགས་ཡོན་ཏན་འཕྲིན་ལས་ཀྱི་རྫུ་འཕྲུལ་ལྔ་དང་ལྡན་པའི་ཏིང་ངེ་འཛིན་མཉམ་བཞག་གི་སྐུ་ཞལ་ཀུན་ལ་གཟིགས་པ་དེའོ། །ལས་གྲུབ་པ་ཞེས་པ། དེ་ལྟ་བུ་རྫོགས་པའི་སྐུ་ལས་སྤྲུལ་པའི་སྐུ་གསུང་ཐུགས་ཀྱི་ཆོ་འཕྲུལ་དངོས་སུ་སྟོན་པ་དང་། དངོས་ཀྱི་སྨོན་ལམ་དང་བྱིན་རླབས་ཀྱི་ལས་འཕྲོ་དང་སྐལ་པར་ལྡན་པའི་ཡིད་ལ་བཅུག་པས་ཐུགས་རྗེའི་རྒྱུན་མ་ཆད་པའོ། །དོན་རྣམས་མ་ལུས་མཐར་ཕྱིན་པའི། ཞེས་པ། རང་གི་དོན་བཀྲིད་དྲང་སེམས་ཀྱིས་ཡིད་ལ་བྱས་ནས་ངེས་པའི་དོན་ལ་བཅུག་ཅིང་སྒོམ། གཞན་གྱི་དོན་བཀྲིད་དྲང་གི་ཐབས་ཁྱད་པར་ཅན་གྱི་སྒོ་ནས་བསྟན་ནས་ངེས་པའི་དོན་ལ་འཇུག་པའི་གཤེན་རབས་སོ། །སྟོན་པ་ཡེ་གཤེན་གཙུག་ཕུད་ལ། ཞེས་པ། དོན་མ་ལུས་པའི་༼སྟོན་པ༽གཤེན་ནི་ཡེ་གཤེན་གཙུག་ཕུད་ཏེ། ཕྱི་ནང་གི་སྲིད་པས་བསྡུས་པ་ཐམས་ཅད་ནམ་མཁའི་དབྱིངས་སུ་གསལ་བར་སྟོན། བོན་ཅན་མཚན་མར་སྣང་བ་ཐམས་ཅད་བོན་ཉིད་ཀྱི་ཀློང་དུ་གསལ་བར་སྟོན། ཕུང་པོ་ཁམས་དང་སྐྱེ་མཆེད་ཐམས་ཅད་སེམས་ཉིད་ཀྱི་ངང་དུ་གསལ་བར་སྟོན། དོན་དམ་པར་དངོས་སྣང་ནི་ཡེ་ཤེས་སུ་སྟོན། དེ་ལ་རང་བཞིན་མེད་པ་ནི་དབྱིངས་སུ་གསལ་བར་སྟོན། དེ་དང་དེ་གཉིས་སུ་མེད་པ་ནི་བོན་གྱི་སྐུ་རུ་སྟོན་པས་སྟོན་པ། དེ་ལྟ་བུའི་དོན་མི་འགྱུར་བ་གཤེན་དུ་སྤྲུལ་པས་ཡེ་གཤེན་གཙུག་ཕུད་ཅེས་བྱའོ། །མོས་གུས་དང་བས་ཕྱག་འཚལ་ལོ་ཅེས་པ། དེ་ལྟ་བུའི་ཡེ་གཤེན་གཙུག་ཕུད་དེ་ཕྱག་བཙལ་བའི་ཡུལ་ཡིན་ཏེ། སྤྱིར་བོན་སྒོ་དང་ཐེག་རྒྱུད་ཐམས་ཅད་ཐུགས་རྗེའི་བྱིན་དང་རླབས་དང་ཆོ་འཕྲུལ་དང་རྫུ་འཕྲུལ་དུ་གསུངས་ནས། ཡེ་གཤེན་གཙུག་ཕུད་ཀྱི་ཐུགས་ལ་ནམ་མཁའི་སྐར་མ་བཀྲམ་བ་ལྟ་བུའམ། དབྱར་གྱི་སྤྲིན་ཚོགས་ལྟ་བུར་གནས་པ་ལ། ཡེ་གཤེན་གཙུག་ཕུད་དེས་ཡེ་ཤེས་ཀྱི་ལྷ་གཤེན་ལྷ་འོད་[199]དཀར་ལ་དོན་དམ་ཏིང་ངེ་འཛིན་གྱི་ཕྱག་བཙལ་ཏེ། ཐུགས་རྗེའི་གནང་བ་ཞུས་ནས། རྒྱུ་སྐར་རམ་གཞའ་ཚོན་ལྟར་ཚིག་དང་ཡི་གེའི་སྐོར་ཚོམས་སུ་བཀོད་དོ། །ཡུམ་བཟང་ཟ་རིང་བཙུན་དང་། གསང་བ་འདུས་པ་ཡིས་ཡེ་གཤེན་གཙུག་ཕུད་ལ་ལུས་གུས་པའི་ཕྱག་དང་། སེམས་དངས་བའི་ཕྱག་དང་། ངག་མོས་ཚིག་གི་སྒོས་ཕྱག་བཙལ་ནས། བཀའ་ཡི་སྡེ་སྣོད་རྒྱས་པ་གསང་བ་འདུས་པས་ལྷའི་ཡུལ་དུ་བསྒྲགས་པར་ཞུས། ཡུམ་གྱིས་སྡེ་སྣོད་ཉུང་ལ་འདུས་པ་ཀླུ་ཡི་ཡུལ་དུ་བསྒྲགས་པར་ཞུས། རྒྱས་མིན་བསྡུས་མིན་གསང་ཐུས་ལས་ཀྱི་ཐིག་ལེ་རུ་མི་ཡི་ཡུལ་དུ་བསྒྲགས་པར་བཀོད་དོ། །དེ་ནི་ཐེག་པ་གོང་མ་གསུམ་གྱི་སྡེ་སྣོད་དོ། །དེ་ལྟར་ཕྱག་བཙལ་བ་ལ་ཡོན་ཏན་ཅི་ཡོད་ན། ཐུགས་རྗེའི་སྐྱབས་འོག་དུ་ཆུད་ཅིང་ངེས་པའི་དོན་ཐིག་ལེ་ཉག་གཅིག་ངང་དུ་སོ་སོར་ཐ་དད་མེད་པར་གཅིག་པའོ། །གསས་མཁར་ཐོ་ཐོ་དོན་གྱི་བཅུད་ཅེས་པ་སྤྱིར་བོན་སྒོ་དང་ཐེག་རྒྱུད་ཐམས་ཅད་ཀྱི་བཅུད་ནི་གསས་མཁར་རིན་པོ་ཆེ་སྤྱི་སྤུངས་ཡིན་ལ། རིན་པོ་ཆེ་སྤྱི་སྤུངས་ཀྱི་དོན་དང་ཚིག་གི་བཅུད་བསྡུས་པ་རྩ་བའི་དོན་ནི། གསང་བ་བསེན་ཐུབ་དབལ་མོ་ལས་ཀྱི་ཐིག་ལེ་ཞི་ཁྲོ་དྲག་པོའི་འཆོང་ཆ་ལག་དང་བཅས་པ་འདི་ཡིན་ཏེ། དེས་ན་གསས་མཁར་ཐོ་ཐོ་དོན་གྱི་བཅུད་ཅེས་བྱའོ། །ཐིག་ལེ་དབྱིངས་སུ་གྲུབ་པའི་ཞེས་པ་འདིས། གསས་མཁར་དོན་རྟགས་ཀྱི་མཚན་བསྟན་ཏེ། བོན་ཐེག་པ་རིམ་དགུའི་དོན་སྟོན་པས་གསས་མཁར་རིན་པོ་ཆེ་སྤྱི་སྤུངས་ཞེས་ཀྱང་བྱ། བོན་ཐམས་ཅད་སྐུ་གསུང་ཐུགས་ལས་འདུས་ཅིང་སྤྲོས་པས་ཐོ་ཐོ་སྤྱི་རྒྱུག་ཞེས་ཀྱང་བྱ། མཚན་མ་འགྱུར་ལྡོག་གི་བོན་ཐམས་ཅད་གཡུང་དྲུང་མི་འགྱུར་བའི་དབྱིངས་སུ་རྫོགས་པས། གཡུང་དྲུང་ཡོངས་སུ་རྫོགས་པ་ཞེས་ཀྱང་བྱ། གཡུང་དྲུང་མི་འཇིག་པའི་རྫོང་དུ་མན་ངག་ཐམས་ཅད་ཀྱི་མདོ་བསྡུས་ནས། ཡོ་གལ་མེད་[200]པའི་སེམས་ཀྱི་བདལ་ཁྱབ་ཆེན་པོའི་བཀྲིད་དྲང་དུ། མཚན་མ་མེད་པའི་དབྱིངས་སུ་བསྒྲུབས་པས། གསས་མཁར་མན་ངག་ཐིག་ལེ་དབྱིངས་སྒྲུབ་ཅེས་ཀྱང་བྱ་ལ། ཐེག་པ་ཐམས་ཅད་ཀྱི་དོན་བསྡུས། ལྟ་བ་ཐམས་ཅད་ཀྱི་གདེང་བསྡུས། མཛད་སྤྱོད་ཐམས་ཅད་ཀྱི་གཟེར་བསྡུས། ཡོན་ཏན་ཐམས་ཅད་ཀྱི་དོན་བསྡུས་པས། སྤྱི་ལུང་ཕུན་སུམ་འཚོགས་པ་ཞེས་ཀྱང་བྱ་ལ། དོན་དམ་པར་སེམས་ཉིད་བདལ་ཁྱབ་ཆེན་པོ་ཡོན་ཏན་གང་དུ་ཡང་མ་འགག་པ་ལ། གསས་མཁར་རང་གི་ངོ་བོ་གང་དུ་ཡང་མི་འགྱུར་བའི་དབྱིངས་སུ་སྒྲུབ་པའི་ཐབས་སུ་བསྟན་པས་ཐིག་ལེ་བསྒྲུབ་པ་ཞེས་ཀྱང་བྱའོ། །གོ་རྟོགས་ཐོབ་པ་ཁྱད་པར་མཆོག་ཅེས་པ། ཐེག་པ་སྤྱི་ལ་སྤུངས་པས་གཞན་མ་ཐོས་པ་ཐམས་ཅད་ཐོས་པར་བྱེད། འདི་ཐོས་ཤིང་ཤེས་ན་གཞན་གྱི་སྡེ་སྣོད་ཐམས་ཅད་ཀྱང་ཤེས་ཤིང་གོམས་པར་བྱེད་ལ། འདི་ཤེས་ཅིང་གོམས་ན་གཞན་ཐམས་ཅད་ཀྱང་སྒོམ་པར་ནུས་ཤིང་རྟོགས་པར་བྱེད། དེའི་དོན་མཐར་ཕྱིན་པས། རྟོགས་པ་ཐམས་ཅད་ཡང་དག་པའི་འབྲས་བུ་ཐོབ་པར་བྱེད་ལ། དེ་ལྟར་སྤྱི་ལུང་ཕུན་གསུམ་ཚོགས་པས་གཡོ་བ་མེད་པའི་དབྱིངས་སུ་གསལ་བ་ཡེ་ཤེས་ཀྱི་ཐིག་བཏབ་པས། དབྱིངས་དང་ཡེ་ཤེས་ཀྱི་བོན་ཐམས་ཅད་འདིས་གཏན་ལ་ཕབ་པའི་དོན་ཁྱད་པར་བ་མཐོང་བ་ལས། གསས་མཁར་འཕྲ་མོ་གཞན་གྱིས་དོན་ཕྱོགས་རེ་སྒྲ་ཕྱོགས་ཙམ་ལས་གཏན་ལ་མི་ཕེབས་པས་ན་གོ་རྟོགས་ཁྱད་པར་མཆོག་ཅེས་བྱའོ། །མུ་ནེ་མུ་བེར་ཕྱོགས་སངས་ལས་ཅེས་པ། ཐོག་མ་བོན་གྱི་དབྱིངས་རྒྱལ་བ་ལྷ་ཡི་དཀྱིལ་འཁོར། སྟོང་ལ་ཡོངས་སུ་རྒྱ་མ་ཆད་སྟོང་ལ་ཡོངས་སུ་རྒྱ་མ་ནུབ། སྟོང་ལ་ཡོངས་སུ་རྒྱ་མ་ཐུག་པ་ཞེས་བྱའོ། །ཆོ་འཕྲུལ་འོད་ལས་རྟེན་གཞིར་གྲུབ་ཅེས་པ། དེ་ལྟར་ནམ་མཁའ་ཅི་ཡང་མ་སྲིད་པའི་དབྱིངས་ནམ་མཁའ་སྟོང་པའི་རང་བཞིན་ལས། ལས་དང་ཐུགས་རྗེའི་དབང་[201]གིས་འོད་ཀྱི་འཁོར་ལོ་ཅི་ཡང་མཁྱེན་པ་ཞེས་བྱ་སྟེ། དབྱིབས་དང་ཁ་དོག་ཅིར་ཡང་སྣང་བ་ཅིག་རང་བཞིན་གྱིས་སྲིད་དོ། །དེ་འཁོར་ཞིང་འཁྲུགས་པའི་བཅུད་ལས། སྐད་ཅིག་མ་འགྱུར་བའི་རླུང་དུ་སྲིད་དོ། །དེ་རླུང་རྣམ་པ་ལྔའི་རབ་ཏུ་སྨིན་པ་ལས། རླུང་གི་དཀྱིལ་འཁོར་ཁ་དོག་སྣ་ཚོགས་ཀྱི་བདག་ཉིད་ཅན། དབྱིབས་ཀུན་ཏུ་ཟླུམ་པ། ཞེང་དུ་བྱེ་བ་དང་ས་ཡ་རྔམས་སུ་དཔག་ཚད་དྲུག་འབུམ་མེ་དང་ཆུའི་རྨེང་ལ་ཁྱབ་པ་མཐའ་འཁོར་དུ་གྲངས་ཀྱི་སྐད་ཅིག་མ་བགྲངས་པ་ལས་འདས་པ་ཆགས་སོ། །རྒྱུ་འབྱུང་བ་ལྔའི་སྙིང་པོ་ཅན་ཞེས་བྱ་བ་འབྱུང་བ་ཀུན་གྱི་རྒྱུ་བླངས་ཏེ་ལྷག་པར་གནས་སོ། །མེ་རིན་པོ་ཆེ་རླུང་མཉེན་ལྕུག་གི་བདག་ཉིད་དུ་སྨིན་ཏེ་གསལ་ལོ། །དེ་ཚ་གྲང་འཁྲུགས་པའི་ཆོ་འཕྲུལ་ལས། ཆུ་ལྔ་བདུད་རྩིའི་འཁོར་ལོར་ཆགས་ཏེ། དབྱིབས་དང་ཁ་དོག་ཆགས་ཚད་དུ་ལྡན་པར་ཆགས་སོ། །དེའི་སྟེང་དུ་ས་རིན་པོ་ཆེའི་རྨེང་གཞིར་ཆགས་ཏེ། དབྱིབས་དང་ཁ་དོག་ཆགས་ཚད་དུ་ལྡན་པར་ཆགས་སོ། །དེ་མན་ཆད་ནི་ས་རིན་པོ་ཆེ་ལྔའི་གཞི་མ་ཞེས་བྱའོ། །དབུས་སྦུ་གུ་སེལ་བ་རླུང་ཁོང་སྟོང་དུ་གནས་སོ། །དེ་ལས་སྟེང་བ་ཚ་ཅན་གྱི་རྒྱ་མཚོ་ཞེས་བྱ་བ་ཆགས་སོ། །དེ་ལ་གླིང་བཞི་དང་གླིང་ཕྲན་རི་དང་རི་རབ་ཏུ་ཆགས་སོ། །སྟེང་གི་རྒྱ་མཚོ་དེའི་རྔམས་སུ་དཔག་ཚད་འབུམ་ཕྲག་བརྒྱད་དུ་གནས་སོ། །དེ་ནས་དཔག་ཚད་སྟོང་ཕྲག་ཉི་ཤུ་མར་གཅལ་བ་ན་རླུང་རིན་པོ་ཆེ་ལྔའི་རྩེ་མོ་བྱ་བ་གནས་སོ། །དེ་ལ་ཁྱད་པར་གྱི་དཔག་ཚད་ལྔ་རུ་གནས་སོ། །དེའི་བཅུད་དུ་རླུང་གི་བ་མོ་ཆེ་ཞེས་བྱ་བར་གནས་སོ། །མེའི་དུག་སྦྲུལ་དམར་མོ་དང་། ཆུའི་དུག་བྱ་སྔོན་མོ་དང་། སའི་ཕག་ནག་པོ་གསུམ་དུ་བྱུང་ངོ་། །སྦྲུལ་གྱི་གདུགས་པ་ལས་ཡང་སྙིང་མེའི་འཁོར་ལོར་ཆགས། བྱའི་མཆུ་ལས་ཡང་སྙིང་ཆུའི་འཁོར་ལོར་ཆགས་སོ། །ཕག་གི་བློ་ངན་ལས་ཡང་སྙིང་ས་ཡི་འཁོར་ལོར་ཆགས་སོ། །དེ་[202]གསུམ་གྱི་རྔམས་སུ་དཔག་ཚད་ལྔ་བརྒྱར་གནས་སོ། །དེ་ལས་སྐྱེ་འགུལ་གྱི་སེམས་ཅན་ཀུན་སྲིད་དོ། །ས་དེའི་སྙིང་པོ་ལས་རིན་པོ་ཆེའི་སྡོང་པོ་ཡལ་ག་བྱ་བ་ཕྲག་བརྒྱ་གྱེས་པར་སྲིད་དོ། །དེ་ནི་ས་རིན་པོ་ཆེ་སྐྱེ་རྒུའི་རྟེན་གཞི་ཞེས་བྱའོ། །མུ་ཏིང་གཡུ་མཚོ་ཀློང་དུ་འཁྱིལ་ཞེས་པ། སྟེང་གི་རྒྱ་མཚོ་དེ་ནི་དཀར་བ་དང་ལྗང་བ་དང་དམར་བ་དང་སྔོ་བ་དང་སེར་བར་སྣང་བའི་ཁ་དོག་ཅན་རོ་ཁ་བ་དང་མངར་བ་དང་སྐ་བ་དང་ཉགས་པ་དང་སྐྱུར་བར་གནས་པ་སྟེ། རྫུ་འཕྲུལ་སྒོང་ང་འདྲིལ་རྡོལ་བས་ཞེས་པ། ཡེ་སྲིད་སྨོན་གྱི་རྒྱལ་པོའི་སྨོན་ལམ་ལས། མཚོ་དེའི་དབུས་སུ་རྫུ་འཕྲུལ་གྱི་རླུང་གིས་བསྐྱོད་པས་གཡུའི་སྒོང་ང་འོད་ཀྱི་ཐིག་ལེ་ཅན་ཅིག་ཏུ་བྱུང་ངོ་། །སྒོང་ང་དེ་རྫུ་འཕྲུལ་གྱི་རླབས་ཀྱིས་རྡོལ་བས་མཚན་དང་ལྡན་པའི་དབྱལ་མོ་བཙུན་ཅིག་བྱུང་སྟེ། རང་མིང་རང་གིས་བཏགས་པ་ཡུམ་བཟང་ཟ་རིང་བཙུན་དུ་བཏགས་སོ། །དེ་ཡང་སྲེད་ལེན་རྒྱུ་ངན་པ་ལས་མ་བསྐྱེད་པས་བཟང་ཟ། སེམས་ཅན་གྱི་དོན་དུ་འདྲེན་སྟོན་ཐུན་མོང་མ་ཡིན་པ་ལ་ཡུན་དུ་གནས་པས་རིང་བཙུན་ཞེས་བྱའོ། །དེ་མཚན་དང་དཔེ་བྱད་ཉི་ཤུའི་རྒྱན་གྱིས་བརྒྱན་པ་ཞིག་བྱུང་སྟེ། དབྱིངས་ལས་ཡེ་ཤེས་རྗོགས་སྤྲུལ་པས་ཅེས་པ། ཡབ་ཀུན་སྣང་ཁྱབ་པ་དང་ཡུམ་ནམ་མཁའི་ལྷ་མོ་ཐུགས་རྗེ་མཁའ་ཡངས་མའི་སྤྲུལ་པ་ཡུམ་ལ་གཤེན་ཁྲི་བཞི་ནམ་ཏིང་བྱ་བར་སྤྲུལ་ལོ། །སྤྲུལ་པའི་བསྟན་པ་ཡུམ་གྱིས་མྱོང་ཞེས་པ། གཤེན་དེའི་ཐུགས་ཀྱི་སྤྲུལ་པ་ཉམས་སོད་པ་བཏང་བས་ཡུམ་གྱི་མཚན་དང་ལྟས་སུ་བཅས་པས་མཚན་ལྟས་ཀྱང་བཟང་སྟེ། རབ་ཏུ་སྐུ་ཉམས་བདེ་བར་གྱུར་རོ། །ཡབ་ཀྱི་སྤྲུལ་པ་གསུང་རོལ་པ་ཞེས། ཁྲི་བཞི་ནམ་ཏིང་དེས་གསུང་གི་སྤྲུལ་པ་གཡུ་བྱ་ཁུ་བྱུག་ཅིག་ཏུ་གསང་བ་རྩའི་ལམ་དུ་ཞུགས་ཏེ་ཡུམ་གྱི་ལྷུམས་སུ་གཤེགས་སོ། །གཡུང་དྲུང་ཁྱབ་པར་ཡོན་ཏན་སྲས་ཞེས་པ། ཡུམ་དེ་ལ་[203]མཚན་དང་ལྡན་པའི་སྲས་ཞིག་སྐུ་འཁྲུངས་ཏེ། མཚན་ཀྱང་གཤེན་འཆི་མེད་རྩུག་ཏུ་གསོལ་ལོ། །སྤྲུལ་པ་ཡེ་གཤེན་རྩུག་ཕུད་བོན་ཅེས་པ། གཤེན་དེ་ནི་དབྱིངས་དང་ཡེ་ཤེས་ཀྱི་སྤྲུལ་པ་རྫོགས་སྐུ་ཁྲི་བཞི་ནམ་ཏིང་ལས་སྤྲུལ་སྐུ་ཡེ་གཤེན་རྩུག་ཕུད་དུ་སྤྲུལ་པའོ།། རྫོགས་སྐུ་ཡབ་ལ་ལུང་ནོས་ནས་ཞེས་པ། སྲས་དེས་སེམས་ཀྱི་མི་ཕོ་ཡིད་ཀྱི་རྟ་ལ་ཞོན་ནས་ཡབ་ཁྲི་བཞི་ནམ་ཏིང་ལ་གཡུང་དྲུང་སྲིད་པ་བོན་གྱི་བསྟན་པ་མཉན་ཏེ་ཐུགས་སུ་ཆུད་པར་མཛད་དོ། །དུན་རྟགས་ཏན་ཏྲ་སྐུ་ལ་རྫོགས་ཅེས་པ། ཡབ་ཀྱི་བྱིན་རླབས་དང་ཡུམ་གྱི་བསོད་ནམས་དང་སྲས་ཀྱི་བརྩོན་འགྲུས་ཀྱིས། དངོས་གྲུབ་ཀྱི་དོན་རྟགས་དགུ་ཞིག་བརྙེས་ཏེ། སྐུ་རྫུ་འཕྲུལ་གྱི་དོན་རྟགས་གསུམ། ཐུགས་བྱིན་རླབས་ཀྱི་དོན་རྟགས་གསུམ། གསུང་བསྟན་པའི་དོན་རྟགས་གསུམ་སྟེ་དགུ་བརྙེས་སོ། །རྔོས་༼དངོས་༽མེད་མཚོན་ཕྱིར་མཚན་མ་བསགས་ཅེས་པ། དེ་ལྟ་བུའི་གཡུང་དྲུང་བསྟན་པའི་བོན་དེ་གང་དུ་ཅི་ལྟར་བསྒྲུབས་ན། རྩེ་དྲུག་ལྷུན་གྱི་སྒང་། དོན་དྲུག་གཡུང་དྲུང་གི་དབྱིངས། རིན་ཆེན་གཡུ་སྟེངས་ཀྱི་ཚལ་གཡུ་ལུང་ཤེལ་གྱི་བྲག་ཕུག་ཏུ། དུས་གསུམ་གྱི་བདེ་བར་གཤེགས་པ་བསེན་དུ་བཟུང་ནས། བསྟན་པ་བཞག་པའི་གནས་སུ་གཤེན་ཁ་བུ་དད་ཙམ་བཙལ་ནས། དངོས་པོས་དངོས་མེད་མཚོན་ཏེ་བསྒྲུབས་སོ། །དགོངས་པའི་ངང་ལ་མཉམ་བཞག་པས་ཞེས་པ། གཡུ་ལུང་ཤེལ་གྱི་བྲག་ཕུག་ཏུ། ཁྱད་པར་གྱི་དགོངས་པ་དྲུག་གཏན་ལ་ཕབ་སྟེ་བསྒོམས་པས་སོ། །ཐུན་མོང་དངོས་གྲུབ་བསྟན་པར་གྲོལ་ཅེས། དེ་ལྟ་བུའི་དགོངས་པ་མཐིལ་དུ་ཕབ་སྟེ་བསྒྲུབས་པས། རྟེན་རྣམས་ཡེ་ཤེས་ལྷའི་རྫུ་འཕྲུལ་སྟོན་པར་བྱུང་སྟེ། དེ་མཆོད་ཅིང་བསྟོད་པས་རྟེན་རྣམས་གཡུང་དྲུང་བོན་གྱི་བསྟན་པར་གྲོལ་ཏེ། རྒྱན་དུ་བྱ་བ་དང་། མཆོད་པར་བྱ་བ་དང་། ཆས་སུ་བྱ་བ་དང་། རྟེན་དུ་བྱ་བ་དང་། བསྟན་པ་རུ་བྱ་བ་[204]དང་། ཕྱག་ཆ་རུ་བྱ་བ་དང་རྣམས་སུ་བྱུང་སྟེ། དགོས་དགུ་ཡོན་ཏན་ཕུན་གསུམ་འཚོགས་པ་རུ་བྱུང་ངོ་། །དབྱིངས་རྫོགས་རྒྱལ་ཐེབ་སྤྲུལ་པ་བཞིས་ཞེས་པ། མཁའ་དབྱིངས་ལས་སྤྲོས་པའི་གཤེན་ཁྲི་བཞི་ནམ་ཏིང་དང་། ལོངས་སྤྱོད་རྫོགས་པའི་སྐུ་ཁྲི་རྒྱལ་ཁུག་པ་དང་། སྤྲུལ་པའི་སྲས་འཆི་མེད་རྩུག་ཕུད་དང་། དབྱིངས་ཀྱི་ཡུམ་ཆེན་མོ་ལྷ་ཟ་མཚན་དྲུག་དང་བཞི་ཡིས་བཀའ་ལུང་མན་ངག་གི་བསྟན་པའི་གཉེར་བཞེས་ཏེ་བསྟན་པར་བཞག་གོ །དོན་དྲུག་བསྟན་པའི་རྒྱུད་བཀྲོལ་ནས་ཞེས་པ། དེ་རྣམས་ཀྱིས་རྟོགས་པ་ལྟ་བའི་དོན་དང་། བྱ་བ་སྤྱོད་པའི་དོན་དང་། བསྲུང་བ་དམ་ཚིག་གི་དོན་དང་། གཞུང་འཕྲིན་ལས་ཀྱི་དོན་དང་། གནས་པ་སེམས་བསྒོམ་གྱི་དོན་དང་། དངོས་གྲུབ་དོན་དང་དྲུག་རྒྱས་འབྲིང་བསྡུས་པ་རིམ་གྱིས་བསྟན་ཏེ་བཀའ་ཡང་དག་པ་ཞེས་བྱའོ། །དབྱིངས་རྫོགས་སྤྲུལ་པ་མཁའ་ལ་རྫོགས་ཞེས་པ། དབྱིངས་ཀྱི་ཡུམ་བཟང་ཟ་རིང་བཙུན་དང་། ཡབ་ཁྲི་བཞི་ནམ་ཏིང་དང་། འཆི་མེད་རྩུག་ཕུད་དང་གསུམ་ནི། འོག་མིན་གྱི་དབྱིངས་སུ་ས་བཅུ་གཡུང་དྲུང་སེམས་དཔའ་རྣམས་ཀྱི་ཤེས་བྱའི་སྒྲིབ་པ་སྦྱོང་དུ་གཤེགས་སོ། །རྒྱལ་ཐེབ་སྟོན་པས་གཉེར་བཞེས་ནས་ཞེས་པ། གཤེན་འཆི་མེད་རྩུག་ཕུད་ཀྱི་བཀའ་ཡི་བྱིན་རླབས་གནང་ནས་ཁྲི་རྒྱལ་ཁུགས་ཀྱིས་བསྟན་པའི་གཉེར་བཞེས་སོ། །དུས་ཀྱི་བསྟན་པ་རིམ་གྱིས་མཛད། དུས་ཀྱང་ཚེ་ལོ་དཔག་ཏུ་མེད་པ་ནས་བརྒྱ་པའི་བར་དུ་སྟོན་པ་རེ་དང་བསྟན་པ་རེས་སེམས་ཅན་གྱི་འདྲེན་སྟོན་བྱས་ཏེ་སྔ་མ་སྔ་མར་འདས་སོ། །བསྟན་པ་འདི་ནི་ཡེ་ཤེས་གཤེན་འཕྲུལ་བུ་ཞེས་ཀྱང་བྱ། གསང་བ་འདུས་པ་ཞེས་ཀྱང་བྱ་བ། དེའི་བསྟན་པ་སྟེ་དེ་ལྟར་གཤེན་རབ་དེ་སྐུ་འདས་ནས་མུ་ཆོ་ལྡེམ་དྲུག་ཞེས་ཀྱང་བྱ། ཁྲི་རྒྱལ་ཁུགས་ཞེས་བྱ་བས་བསྟན་པའི་གཉེར་བཞེས། འདི་ལྟར་བཤད་པ་དང་། བཀྲལ་བ་དང་། བཀྲི་བ་དང་། དྲང་[205]བར་མཛད་དོ། །དེས་ལྷ་ཡི་བོན་པོ་ཡོངས་སུ་དག་པ་ལ་བརྒྱུད། དེས་རྒྱལ་རིགས་མི་ལུས་བསམ་ལེགས་ལ་བརྒྱུད། དེས་ཀླུ་ཡེ་ཤེས་སྙིང་པོ་ལ་བརྒྱུད། དེས་གཤེན་ནམ་མཁའ་སྣང་བའི་མདོག་ཅན་ལ་བརྒྱུད། དེས་རྒྱལ་མུ་ཁྲི་བཙན་པོ་ལ་བརྒྱུད། དེས་མོན་བོན་ཧ་ར་ཅི་པར་ལ་བརྒྱུད། དེས་བོན་མོ་སྟག་བེར་ལི་བེར་ལ་བརྒྱུད། དེས་ཞང་ཞུང་ཨ་ནུ་འཕྲག་ཐག་ལ་བརྒྱུད། དེས་ད་མི་ཐད་ཀེ་ལ་བརྒྱུད། དེས་ཞང་ཞུང་སད་ནེ་གའུ་ལ་བརྒྱུད། དེས་རྒྱ་བོན་ཟིང་པ་མཐུའ་ཆེན་ལ་བརྒྱུད། དེས་དཔེ་ཐོག་འཕྲུལ་ལ་བརྒྱུད། དེས་དཔེ་ཐོག་རྩེ་ལ་བརྒྱུད། དེས་གླང་མུ་ཝེར་ལ་བརྒྱུད། དེས་ཞང་ཞུང་སྟོང་རྒྱུང་མཐུའ་ཆེན་ལ་བརྒྱུད། དེས་མཁས་པ་མི་གསུམ་ལ་བརྒྱུད། དེས་མང་དུ་སྤེལ་ཏེ་སེ་ཤ་རི་དབུས་སྟངས་དམུ་ཚ་གྱེར་མེད་ལ་བརྒྱུད། སྟངས་ཀྱིས་སྲིད་པའི་རྒྱལ་མོ་གནམ་ཕྱི་གུང་རྒྱལ་གྱི་སྤྲུལ་པ་དང་ར་མཚོ་སྨན་དང་། གནམ་གྱི་ལྷ་རྒོད་ཐོག་པའི་སྤྲུལ་པ། ཕ་བ་རྒེ་རྒན་ལ་ཐབས་དང་རྫུ་འཕྲུལ་གྱི་དབང་བསྐུར་ཏེ་བརྒྱུད། དེས་ལས་འཕྲོ་དང་སྐལ་པར་ལྡན་པའི་གཤེན་ཞིག་ལ་བརྡའ་དང་ཐབས་དང་ཐབས་ཀྱིས་སྟོན་པའི་རྒྱུ་ལགས་སོ། །རྒྱུད་ལུང་མན་ངག་དོན་གྱི་རྩ་བ་རུ་ཞེས་པ། བཀའ་གསང་བ་འདི་ནི་གསང་རྒྱུད་ཐམས་ཅད་ཀྱི་ཡང་སྙིང་ཡིན། ལུང་ཐམས་ཅད་ཀྱི་ཡང་སྙིང་ཡིན། མན་ངག་ཐམས་ཅད་ཀྱི་ཡང་བཅུད་ཡིན། མཛད་སྤྱོད་ཐམས་ཅད་ཀྱི་རྩ་བ་ཡིན་ནོ། །གསང་བ་འདུས་པར་ཐིག་ལེ་བསྒྲུབ་པར་གསུངས་ཞེས་པ། གསས་མཁར་རིན་པོ་ཆེ་སྤྱི་སྤུངས་ལྷ་ལུགས་རྒྱས་པའི་རྩ་བ་འབྲིང་པོ་སོར་བཞག་པ་ཉིད་དོ། །ཤེས་རིག་རྟོགས་འཁྲུལ་ཡེ་ཤེས་སླར་ཐོབ་པའི་ཞེས་པ། རང་ཤེས་རིག་གི་རྒྱལ་པོ་ཀུན་གཞི་ཅི་ཡང་མ་ཡིན་པ་བརྗོད་པའི་མཐའ་ལས་འདས་པ་ཡེ་རིག་ཀུན་ཏུ་བཟང་པོའི་ཐུགས་ཞེས་བྱ་ལ། དེ་རྟོགས་ན་ཡེ་གནས་སེམས་རང་འབྱུང་གི་ཡེ་[206]ཤེས་སུ་སྣང་ལ། མ་རྟོགས་ཏེ་ལོག་པར་རྟོག་ན་མ་རིག་པ་གཏི་མུག་ཏུ་སྣང་ལ། དེས་མ་རིག་འཁྲུལ་པས་ལས་དང་ཉོན་མོངས་སུ་སྣང་ངོ་། །དེ་ཐབས་ཀྱིས་རྟོགས་ན་ཡེ་ཤེས་ཀྱི་འབྲས་བུ་སླར་ཐོབ་པས་བདག་ཞལ་བདག་གིས་མཐོང་ཞེས་ཀྱང་བྱའོ། ཐིག་ལེ་ཡེ་ཤེས་དོན་ཡང་སྤྱད་ཅེས་པ། ནམ་མཁའ་གསལ་ལ་མི་འགྱུར་བ་ནི་ཐིག་ཡིན་ལ། སྣང་སྲིད་ཀུན་ལ་ཁྱབ་བདལ་དུ་གནས་པ་ནི་ལེ་ཡིན་ལ། བོན་ཉིད་བདེ་བ་ཆེན་པོའི་དབྱིངས་མི་འགྱུར་བ་ཐིག་ཡིན་ལ། བོན་སྒོ་དང་ཐེག་རྒྱུད་ལ་ཡོངས་སུ་ཁྱབ་པ་ནི་ལེ་ཡིན་ལ། སེམས་ཉིད་དུས་གསུམ་དུ་མི་འགྱུར་བ་ཐིག་ཡིན་ལ། ཕུང་པོ་ཁམས་དང་སྐྱེ་མཆེད་ལ་ཁྱབ་བདལ་དུ་གནས་པ་ནི་ལེ་ཡིན་ལ། དེ་ཡེ་ནས་གནས་པའི་དོན་རང་གིས་རིག་ཅིང་ཤེས་པ་ནི་ཡེ་ཤེས་ཡིན་ལ། དེ་གང་ལ་དམིགས་པ་དང་མི་དམིགས་པའི་ངང་ལས་མ་གཡོས་མ་བཅོས་པ་ནི་དགོངས་པ་ཞེས་བྱའོ། །སྔོན་ཚེ་ཤེས་རབ་སྦྱོང་པའི་གཤེན་རབས་ཀྱིས་ཞེས་པ། འདིས་ལས་ཀྱི་གོ་རིམ་སྟོན་ཏེ། དཔེར་ན་བསམ་འཕེལ་གྱི་ནོར་བུ་རིན་པོ་ཆེ་དེ། དགོས་པ་ཁམས་གསུམ་གྱི་སེམས་ཅན་ཀུན་ལ་དགོས་ཏེ། ཐོབ་པ་ནི་སྦྱིན་པ་མཐར་རུ་ཕྱིན་པའི་སྐྱེས་བུ་ཞིག་གིས་ཐོབ་པ་ལས། སེར་སྣ་དང་འཇུར་འགེགས་ཀྱི་ལས་ཅན་གྱིས་ཐོབ་པར་མི་འགྱུར་བ་བཞིན་དུ། ཡེ་ཤེས་ཐིག་ལེ་གསལ་བའི་དགོངས་པ་ཡང་། སྔོན་ནས་ཤེས་རབ་ཕྱིན་ཅི་མ་ལོག་པར་ཟབ་མོའི་དོན་ལ་སྦྱངས་སྦྱངས་སྤྱོད་སྤྱོད་པ་ཞིག་གིས་ཐོབ་པ་ལས། ཕྱིན་ཅི་ལོག་མཚམས་མེད་སྤྱོད་སྤྱོད་པ་དབང་པོ་ཕྱིན་ཅི་ལོག་གིས་བལྟས་པ་ཞིག་གིས་མཐོང་ཞིང་ཐོབ་པར་མི་འགྱུར་བའོ། །དཔོན་གསས་ཅི་མཛད་བདུད་རྩིའི་ཆུ་ལ་བཏུང་ཞེས་པ། དེ་ལྟ་བུ་སྦྱངས་པའི་འཕྲོ་ཅན་གྱིས་ཀྱང་། དཔོན་གསས་བླ་མའི་དྲུང་དུ་ཡུན་བསྲིངས་ཏེ་ཅི་མཛད་ཅི་དགོངས་ཐུགས་སུ་ཆུད་པར་བྱའོ། །དེ་བཞིན་དུ་[207]རིགས་མཚན་ལྡན་པའི་གནས་མཆོག་ཏུ་ཞེས་པ། དཔོན་གསས་ཀྱི་མཛད་པ་བཞིན་དུ། དཔོན་གསས་མན་ངག་ལུང་གི་གནས་ཁོངས་སུ་ཆུད་འབྲེལ་བ་གཤེན་གྲོགས་རྒྱུའི་གནས་བསེན་དུ་བཟུང་། བྱིན་རླབས་ཆོ་འཕྲུལ་རིགས་ཀྱི་གནས་བརྟགས་ལ་གཟུང་། སློབ་མ་རྒྱལ་ཐེབ་བཀའི་གནས་སྤེལ་ཅིང་གཞུག་ཅེས་བྱའོ། །གསང་བའི་ཡོ་བྱད་རྒྱུ་དང་རྐྱེན་རྫས་རྣམས་བསག་ཅེས་པ། ཁྲོ་བོ་དབང་ཆེན་འཆད་འགྲེལ་ལས་བྱུང་བ་ལྟར་ཤེས་པ་སྟེ། གསང་བ་ནི་མ་འདྲེས་པ་ལ་ཡོངས་སུ་གསང་ཞེས་བྱའོ། །ཡོ་བྱད་བཟའ་བ་ཟས། བགོ་བ་གོས། མཆོད་པ་ཕུད། སྤྱད་བ་མེ་ཆུ་ཞེས་བྱའོ། །རྒྱུ་ཞེས་ཀྱང་བྱའོ། །རྐྱེན་ནི་དཔོན་གསས་མོས་གུས་དད་པའི་རྐྱེན། མཚན་ལྡན་ཀུན་འཚོགས་གནས་ཀྱི་རྐྱེན། རྒྱལ་ཐེབ་མོས་འདུན་བརྩོན་འགྲུས་རྐྱེན། དད་མོས་མཆེད་གྲོགས་ཞིང་གི་རྐྱེན་ཞེས་བྱའོ། །རྫས་ནི་མཆོད་པ་དང་རྟེན་པ་དང་བཅའ་བ་དང་བསྣུན་པའི་རྫས་སོ། །དེ་ཡང་གསང་བ་དོན་གྱི་ཐིག་ལེ་ལ། ཀུན་ལ་ཁྱབ་པའི་ཡོ་བྱད་ཀྱིས། ཤེས་རབ་ཟབ་མོའི་རྐྱེན་བཏང་ནས། རྫས་སུ་ཕུང་པོ་ལྷ་རུ་བསྒྲུབ་ཅེས་བྱའོ། །ཕྱག་རྒྱ་ཏིང་འཛིན་དགོངས་པ་སྐུ་ལྔ་འིས་༼ཡིས་༽ཞེས་པ། ཕྱག་རྒྱ་ནི་རང་བཞིན་གནས་ཀྱི་ཕྱག་རྒྱ་ལྔ་སྟེ། ཞབས་གཡུང་དྲུང་དཀྱིལ་དཀྲུང་དུ་བཅའ། ཕྱག་ཐལ་སྦྱར་ཐུགས་ཁར་གཏད། ལུས་ཚིགས་པ་དྲང་པོར་བསྲང་། སྤྱན་སྨིན་མཚམས་བར་དུ་བསྡུ། ལྗགས་ཞལ་གྱི་བར་སྣང་ལ་བཞག ཞེས་འབྱུང་སྟེ་དེ་ནི་ལུས་བྱ་བྱེད་ཀྱི་དབང་དུ་མི་འགྱུར་བ་སྐུ་ལྷ་ཡི་ཕྱག་རྒྱ་ཞེས་བྱའོ། །སྨིན་མཚམས་སྐྱོན་མ་སྙུང་བྱེད་ཀྱི་རྩ་ལ་རིགས་འདུས་སྙིང་པོ་ཡི་གེ་ཨ་དཀར་པོ་ཞིག་བསམ། ལྗགས་ཀྱི་ངར་རྩ་གྲོལ་བྱེད་ལ་རིགས་པ་འདུས་པའི་སྙིང་པོཧཱུྃ་ལེབ་རྒན་ཞིག་བསམ། ལུས་རིན་པོ་ཆེ་བསྲང་བའི་ཡར་ཕྱེད་མར་ཕྱེད་ལྟེ་བ་དང་ཚིགས་པའི་དཀྱིལ་དུ་རིགས་[208]གསལ་བའི་སྙིང་པོ་ཨཱོཾ་སེར་པོ་ཞིག་བསམ། ཕྱག་རྒྱ་ཐལ་མོ་ཐུགས་ཀར་སྦྱར་བའི་བར་དུ་ཡུལ་འདུས་པའི་སྙིང་པོ་རམ་ཐོན་ལྗང་ཞིག་བསམ། ཞབས་དཀྱིལ་ཀྲུང་བཅས་པ་ལྟེ་འོག་གི་རླུང་རྩ་ལ་ཐབས་འདུས་པའི་སྙིང་པོ་ཛ་སྔོ་སྐྱ་ཞིག་བསམ་མོ། །དེ་ལ་ཐུགས་ཡེ་ཤེས་ཀྱི་ཕྱག་རྒྱ་ལྔ་གསལ་བར་བྱ་ཞེས་འབྱུང་སྟེ། དེ་བཞིན་ཉིད་ཀྱི་ཏིང་ངེ་འཛིན་དང་། ཀུན་ཏུ་སྣང་གི་ཏིང་ངེ་འཛིན་དང་། སྐུ་གསུང་ཐུགས་ཀྱི་ཏིང་ངེ་འཛིན་དང་། དེ་བཞིན་ཡོངས་སུ་རྫོགས་པའི་ཏིང་ངེ་འཛིན་དང་ལྔའོ། །དེ་ཡང་བཅའ་བསྒྱུར་དགྲོལ་བ་ལུས་ཀྱི་ཕྱག་རྒྱ། ཡི་གེ་འབྲུ་བཀོད་གསུང་གི་ཕྱག་རྒྱ། ཁྱབ་བདལ་ཡོངས་རྫོགས་ཐུགས་ཀྱི་ཕྱག་རྒྱ་དང་གསུམ་པོ་ནི། ཁོག་དབུབས་ཀྱི་ཕྱག་རྒྱ་ཆེན་པོ་གསུམ་ཞེས་བྱའོ། །དེ་ལྟར་གནས་པ་ལས་གནས་བྱིན་གྱིས་བརླབ་སྟེ། དེ་ཡང་མཚན་དང་ལྡན་པའི་གནས་ནི་ཡེ་ནས་བྱིན་གྱིས་བརླབས་ཞེས་བྱ་སྟེ། འདྲེས་འཆོལ་གྱི་གནས་བྱིན་གྱིས་བརླབ་དགོས་ཏེ། དེ་ཡང་དང་པོ་བོན་གྱི་སྐུ་ཡིས་བྱིན་གྱིས་བརླབ་སྟེ་དངོས་པོ་གསལ་བ་ལས་མ་གཡོས་པར་བཞག དེ་ནས་ཡེ་ཤེས་ལྷ་ཡིས་བྱིན་གྱིས་བརླབ་སྟེ། བསྐྱེད་པ་སྐུ་སྟོན་གྱི་ལས་གསལ་བཏབ་ལ་ལྷ་བཞི་བཅུ་རྩ་ལྔ་ལས་སྤྲོ་བ་དང་བསྡུ་བ་དང་གཞལ་ཡས་ཆེན་པོ་ལྷ་དང་བཅས་པར་བྱིན་གྱིས་བརླབ། དེ་ནས་ནམ་མཁའི་མཚན་ཉིད་ཀྱིས་བྱིན་གྱིས་བརླབ་སྟེ། མཐའ་དང་དབུས་མེད་པ་སྟེང་དང་འོག་ཅེས་མེད་རྒྱ་དང་ཕྱོགས་མེད་ཉིད་དུ་བརླབ། དེ་ནས་འབྱུང་བ་ཆ་བསྙོམས་ཀྱིས་བརླབ་སྟེ། གཞལ་ཡས་མེ་ཆུ་ས་རླུང་དང་བཅས་པ་ཡང་དོན་དམ་པར་ནམ་་མཁའི་ངང་དུ་སྙོམས་པར་བསམ། དེ་ནས་ཡངས་དོག་མེད་པར་བྱིན་གྱིས་བརླབ། དེ་ལྟར་ནམ་མཁའི་རང་བཞིན་དུ་གནས་པ་ལ་ཡངས་ཏེ་སྟོངས་པ་མེད་དེ་རང་བཞིན་གྱིས་གསལ་བར་གནས་སོ། །དོག་སྟེ་མ་ཤོང་བ་མེད་དེ་འབྱུང་བ་རང་རང་གི་ནམ་མཁའི་ངང་[209]དུ་མཉམ་མོ། །དེ་ནས་འདུས་པ་ཆེན་པོར་བྱིན་གྱིས་བརླབ་སྟེ། ཕྱིའི་འབྱུང་བ་ལྟར་སྣང་བ་ནམ་མཁའི་ངང་ལས་མ་འདས་ཏེ་འདུས། ཕྱོགས་མཚམས་ཀྱི་མཚན་མ་ཐམས་ཅད་བོན་ཉིད་ལས་མ་འདས་པས་བདལ་པ་ཆེན་པོར་བསམ། ཕུང་པོ་ཁམས་དང་སྐྱེ་མཆེད་ཀྱང་སེམས་ཉིད་ལས་མ་འདས་པས་སྤྲོས་པའི་མཐའ་དང་བྲལ་བར་བསམ་མོ། །དེ་ཡང་དམིགས་པ་གང་ཡང་མེད་པའི་ཀློང་ཞེས་བྱ་བར་བྱིན་གྱིས་བརླབ་པོ། །དེ་ཙམ་ཉིད་ན་གནས་དང་གཞལ་ཡས་ཕྱི་ལྟར་སྣང་བ་དང་། མཆེད་དང་གཤེན་གྲོགས་ནང་ལྟར་སྣང་བ་ཐམས་ཅད་མཚན་མ་མེད་པར་བྱིན་གྱིས་བརླབས་པས་མཚན་མ་གང་གིས་ཀྱང་བསྐྱེད་དུ་མེད་པ་ཞེས་པའོ། །ཕུད་བྱིན་གྱིས་བརླབ་པ་ནི། དང་ལ་ཕྱི་ལྟར་བྱིན་གྱིས་བརླབ་པ་སྦྱང་ཞིང་སྤེལ་བར་བྱ། ནང་ལྟར་བྱིན་གྱིས་བརླབ་པ། བཅའ་ལུགས་དང་དགོངས་པ་གནས་དང་འདྲ། སྙིང་པོས་རྒྱུད་སྦྱངས་སྔགས་ཀྱིས་ཞལ་དུ་བསྟིམ། ཚིག་བཤད་ཀྱིས་སྐབས་སྦྱར་དགོངས་པ་ཡིས་དམིགས་བསྙམ་མོ། །གསང་བ་ལྟར་བརླབ་པ་ནི། ཁྲོ་བོ་དབང་ཆེན་ཐུགས་རྗེ་རྒྱུན་ལམ་ལྟར་ཤེས་པར་བྱའོ། །གཡུ་རྔོན་བདེན་པས་ས་གཞི་ཡོ་བྱད་བསླང་ཞེས་པ། གནས་དང་ས་གཞི་བསླང་པ་ནི་ས་ཡི་ལྷ་མོ་བརྟེན་མ་དང་ས་བདག་འཁོར་ལོ་སྒྱུར་བ་ཞེས་བྱ་བ་བདེན་པས་སྤྱན་དྲངས་ལ་རིན་པོ་ཆེ་གསེར་སྐྱེམས་ཀྱིས་མཆོད་ཅིང་ས་གཞི་བསླང་སྟེ། ཚིག་བཤད་དང་བྱ་བཞག་ནི་ཀུན་སྣང་ཁྱབ་པ་རྩ་བ་ནས་འབྱུང་བ་ལྟ་ཤེས་པར་བྱའོ། །ཁྱད་པར་གྱི་དགོངས་རྒྱུད་ནི་ཁྲོ་བོ་དབང་ཆེན་གྱི་སྐབས་ཀྱི་འཕྲིན་ལས་ཀྱི་སྒོམ་ཁོག་ནས་བྱུང་བ་བཞིན་ནོ། །རབ་འབྱམས་སྐོངས་ཀྱིས་སྦྱིན་མཆོག་ཡོངས་ལ་དགྱེ་༼འགྱེད་༽ཅེས་པ། ཕྱི་མ་ལྷ་སྲིན་སྡེ་བརྒྱད་རབ་འབྱམས་མཉེས་པའི་སྐོང་བ་བཅའ། གཡུ་རྔོན་ དང་མཆོད་པའི་རབ་འབྱམས་བཏང་བས་འཇིག་རྟེན་གྱི་དྲེགས་པ་ཅན་[210]སྤ་བསྐོང་བའོ། །ཕྱོགས་བཞི་མཚམས་བཅད་བཀའ་བགོ་བདེན་པ་བདར་བྲི་ཞེས་པ། མཚན་མས་དོན་ལ་མཚོན་པའི་ཕྱིར་ཕོ་བྲང་དཀྱིལ་འཁོར་བཞེངས་ཏེ། དེ་ལ་ཡང་སེམས་ཅན་ལོག་པ་ཅན་བར་དུ་གཅོད་པ་ལ་དགའ་བ་རྣམས་ཀྱིས་སྐབས་མི་རྙེད་པར་བྱ་བའི་ཕྱིར། ཞང་ཞུང་གི་སྐད་དུ་ཝེར་ཞི་ཐེར་ཟུག་ཅེས་བྱ། བོད་སྐད་དུ། རྒྱལ་པོ་ཆེན་པོ་མཚམས་བསྲུང་ཞེས། ཕྱི་ཡི་རྒྱལ་པོ་བཞི་བཀའི་བྱ་ར་བྱེད་དུ་གཞུག དེ་ནས་དཀྱིལ་འཁོར་བྲི་སྟེ། གསས་མཁར་གཡུང་དྲུང་ཡོངས་སུ་རྫོགས་པ་ཕོ་བྲང་གླིང་དགུ་ལྟར་བྲི་ཡང་རུང་གསང་བ་འདུས་པ་ཐིག་ལེ་དབྱིངས་ཀྱི་དཀྱིལ་འཁོར་འདི་ཉིད་ལྟར་བྱེད་ཀྱང་རུང་སྟེ། གནམ་ཐིག་གདབ་སྟེ་འདོམ་གང་གྲུ་བཞིར་བྱའོ། །དགོངས་པ་དང་སྙིང་པོ་ནི་གྱེར་ཚིག་ལས་བྱུང་བ་བཞིན་འོག་ནས་ཤེས་སོ། །དེ་ཡང་མི་ལུས་འདོམ་གང་ཕུང་པོ་ལྷ་དང་དབྱེ་རུ་མེད་པའི་ཕྱིར་ཞེང་འདོམ་གང་དུ་བྱའོ། །རྡུལ་དང་དྲི་མ་ལས་དཔག་པའི་ཕྱིར་དཔངས་སུ་ཁྲུ་གང་བྱའོ། །ཡང་ན་གསས་མཁར་གཡུང་དྲུང་བདལ་ཁྱབ་དུ་གནས་པས་ཞེང་ཞེས་བྱ་ལ། སྣང་སྲིད་མཚན་མ་རྣམ་རྟོག་ལས་དཔག་པའི་ཕྱིར། དཔངས་སུ་བསྟོད་པ་ཞེས་བྱའོ། ། ཕྱོགས་བཅུའི་ས་བཅད་ཐིག་གདབ་དཀྱིལ་འཁོར་བྲི་ཞེས་པ། དེ་ལྟར་ཕྱོགས་མཚམས་མ་འགྲུས་པའི་དཀྱིལ་འཁོར་ལ། རིན་པོ་ཆེ་གཙང་མའི་ཆག་ཆག་བཏབ་ལ། མི་ནོར་གསལ་བ་བདལ་ཁྱབ་ཆེན་པོར་ཐིག་གདབ་སྟེ། དང་ལ་ཚངས་ཐིག་བཞི་གདབ། དེ་ནས་ཕྱི་སྐོར་ཐིག་གསུམ་གདབ། དེ་ནས་ཟུར་ཐིག་བར་མའི་སོ་ནས་ཐིག་བཞི་གདབ། དེ་ནས་འགྲུས་ཐིག་བཞི་གདབ། འགྲུས་ཐིག་སོ་ནས་འབྱེད་ཐིག་བཞི་གདབ། དེའི་ཕྱི་འཁོར་གསུམ་གསུམ་དུ་བགོས་ལ་གཉིས་གཉིས་ཐིག་བརྒྱད་གདབ། ཕྱི་ནས་གསུམ་གསུམ་ལ་ཐིག་འབྱོར་རེ་རེ་གདབ་པར་བྱ། འབྱེད་ཐིག་གི་ནང་སྐོར་ཡང་གསུམ་དུ་བགོས་ལ་ཐིག་བརྒྱད་[211]གདབ། དེ་ནས་ཡང་ནང་གི་སྐོར་ཐིག་གསུམ་གདབ། དེ་ལྟར་ཐིག་བཞི་བཅུ་རྩ་གཉིས་གདབ་པའོ། །དེ་ཡང་གསལ་ལ་མི་འཁྲུག་པས་ཐིག་ཞེས་བྱའོ། །དཀྱིལ་འཁོར་བྲི་བ་ནི་དབུས་ཀྱི་ལྟེ་བ་དཀར་པོ་འོད་ཀྱི་ཟླ་རིས་སུ་བྲི། དེའི་ཕྱི་རིམ་རིན་པོ་ཆེའི་འོད་ཟེར་དུ་བྲི། དེའི་ཕྱི་རིམ་པད་མ་བརྒྱད་ཁ་དོག་ཕྱོགས་དང་མཐུན་པར་བྲི། དེའི་ཕྱི་རིམ་པད་མ་བཅུ་དྲུག་བྲི། གྲུ་ཆད་བཞི་ཡང་ཕྱོགས་དང་མཐུན། དེའི་ཕྱི་རིམ་ལིང་ཚེ་དམར་པོས་དགང་། སྒོ་བཞི་དུས་བཞི་རྒྱལ་མོ་བཞིའི་ཁ་དོག་དང་མཐུན། དེའི་ཕྱི་རིམ་རྩིགས་རྨེང་དྲ་བ་ཡ་གད་དར་ལྡི་༼འཕྱང་༽འཕྲུལ་འབྱུང་ཅོག་དང་ནམ་མཁའ་ཟངས་རི་ལྕགས་རི་དང་བཅས་པར་བྲི། རྒྱན་རྫས་བྱིན་གྱིས་བརླབས་ལ་གདན་ལ་འགོད་ཅེས། རྫས་ནི་བུམ་པ་དང་མདའ་དར་རལ་གྲི་དང་མེ་ལོང་ལས་སོགས་པ་ནི། སྐུ་ལྷའི་ཕྱག་རྒྱར་བྱིན་གྱིས་བརླབ། མཆོད་རྫས་རྣམས་ནི་འདོད་སྤྱོད་རྣམ་པ་བརྒྱད་དུ་བྱིན་གྱིས་བརླབ། རྒྱན་ནི་བླ་རྒྱན་དང་འོག་རྒྱན། ཡོལ་བ་དང་འཛབ་ཐག་གཞལ་ཡས་ལྷའི་ཕོ་བྲང་དུ་བྱིན་གྱིས་བརླབ། གདན་ནི་རང་རང་གནས་ས་སྟེ། དོན་དམ་པ་བདལ་པ་དངོས་མེད་དབྱིངས་ཀྱི་གཞལ་ཡས་སུ། ཆོ་འཕྲུལ་རོལ་པ་སེམས་ཀྱི་འདོད་དགུ་ལྷུན་ལ་རྫོགས་པའི་ལོངས་སྤྱོད་ལ་ཅི་དགར་སྤྱོད་པའོ། །ནང་གི་རྟོག་བསལ་དཀྱིལ་འཁོར་གཞལ་ཡས་བསྐྱེད་ཅེས་པ། ནང་རང་གི་རྣམ་པར་རྟོག་པ་ལས་གྱུར་པའི་བགེགས་བསལ་བའི་ཕྱིར་དབལ་གྱི་གྱད་ཆེན་པོ་བཅུས་མཚམས་བཅད། དགོངས་པའི་ཏིང་ངེ་འཛིན་རྣམ་པ་ལྔའི་སྒོ་ནས་ལྷ་དང་གཞལ་ཡས་བསྐྱེད། དོན་དམ་པར་དོག་པ་མེད་པའི་བོན་དབྱིངས་སུ། རོལ་པ་ཡེ་ཤེས་ཀྱི་དབལ་འབར་ན། རྣམ་རྟོག་གི་བློ་སྣང་ཤུགས་ཀྱིས་འགག་ཅེས་བྱའོ། །ཡང་སྙིང་འབྲུ་ལྔ་བཞི་བཅུ་རྩ་ལྔ་སོགས་ཞེས་པ། བཞི་བཅུ་རྩ་ལྔའི་བཅུད་བསྡུས་པ་ནི། ཨ་ཨཱོཾ་ཧཱུྃ་རཾ་ཛ་ལྔ་ལ་[212]འདུས། སྤྲོ་ན་ཡིག་འབྲུ་བཞི་བཅུ་རྩ་ལྔ་ཡང་གསལ་བའོ། །བདག་དང་ལྷ་དང་སེམས་སུ་སྤྲད་ཅིང་བསྲེ་ཞེས་པ། ཡིག་འབྲུ་བཞི་བཅུ་རྩ་ལྔ་ཐུགས་རྗེ་ལྷའི་རྫུ་འཕྲུལ་ཡིན་ཏེ། དེ་བདག་ལྷའི་ཕྱག་རྒྱར་བསྲེ་བ་དང་། ཡིག་འབྲུ་ལྔའི་ངོ་བོར་བསྲེ་བ་དང་། ཡིག་འབྲུ་སེམས་ཉིད་དུ་སྤྲད་ཅིང་བསྲེ་བའོ། །དེ་ལ་བདག་ལྷའི་ཕྱག་རྒྱར་བསྲེ་བ་གང་ཞེ་ན། བཀའ་ལུང་ལས་ཀྱང་། ཀ་ནི་སྒྲོལ་མ་དབང་མོ་ཆེ། རླུང་གི་ལྷ་མོ་སྐུའི་དངོས། ཞེས་བྱ་བ་ལས་སོགས་གསུངས་ཏེ། དེ་ལ་ཡང་ཡི་གེ་བཞི་བཅུ་རྩ་ལྔ་ལྷའི་སྐུ་མཚན་དང་ལྡན་པར་འབྲུ་བཅོམ། ལུས་ཀྱི་དམིགས་དང་མཚུངས་པར་འབྲུ་བཅོམ་ནས་སྟོན་ཏེ། དེ་ཡང་ལྷ་བཞི་བཅུ་རྩ་ལྔ་གཤེན་ལྷ་འོད་དཀར་སེམས་ཉིད་རྩ་བའི་ལྷ་ཤེས་རིག་གི་རྒྱལ་པོ་ཞེས་བྱ་བ་དེ་ལས་གྱེས་ནས་བདག་གི་ཕུང་པོའི་དོན་མཚོན་ནས། སེམས་ཉིད་ཀྱི་ངང་དུ་སྤྲོས་པ་དང་བྲལ་བ་ཞེས་བྱ་སྟེ། ཨ་ནི་སྐྱེ་མེད་བོན་ལ་དཔོག་ཞེས་བྱ་སྟེ། དོན་དུ་སྐྱེ་བ་མེད་པའི་དབྱིངས་སྐྱེ་བའི་ཆོ་འཕྲུལ་དུ་ལྷ་ཀུན་སྣང་ཁྱབ་པར་བྱུང་སྟེ། ཀུན་ལ་ཁྱབ་ཅིང་ཏིང་ངེ་འཛིན་ལ་སྣང་ལ། དེ་རྒྱུ་ཡི་མ་བསྐྱེད་ཅིང་རང་འབྱུང་གི་ཡེ་ཤེས་མི་ནུབ་པ་རིག་པའི་རྒྱལ་པོར་བྱུང་བས། ཀུན་སྣང་ཁྱབ་པ་ཡེ་སྲིད་ལྷ་ཡི་རྒྱལ་ཞེས་བྱ་ལ། ཨ་ནི་མི་གཡོ་བདལ་པ་ཉིད་ཅེས་ཀྱང་བྱ་སྟེ། བདག་གི་སེམས་གར་ཡང་མ་གཡོས་པ་ལས་ཕུང་པོ་ཁམས་དང་སྐྱེ་མཆེད་ཀུན་ལ་ཁྱབ་པས་དང་ཁྱད་པར་དུ་རྣམ་ཤེས་རིག་པའི་གནས་ཤེ་ཐུན་རྩའི་དབུས་ན་གནས་ལ། དེ་སེམས་ཉིད་མི་གཡོ་བར་གནས་པས་དབྱིངས། གསལ་བའི་ཡེ་ཤེས་ཅིར་ཡང་སྣང་བས་བདལ་པ། དབྱིངས་དང་ཡེ་ཤེས་འདུ་འབྲལ་མེད་པས་དོན་གཉིས་སུ་མེད་པ་བོན་གྱི་སྐུ་ཞེས་བྱའོ། །ཨཱོཾ་ནི་ཡེ་ཤེས་ལྔ་དང་ལྡན་ཞེས་ཀྱང་བྱ། ཨ་གཤེན་ལྷ་དཀར་པོ་མཚན་མ་ལས་མི་གནས་པས་ཐུགས་སྟོང་པ་ཉིད་ཀྱི་ཡེ་ཤེས་ཟླ་གདན་གསལ་བ་རང་[213]འབྱུང་ལ་སྣང་ལ་རང་བཞིན་མེད་པ་སྐུ་མེ་ལོང་ལྟ་བུའི་ཡེ་ཤེས། མ་རྒྱེ་༼དགེ་ལྷ༽ལ་གར་ཕྱུག་གཉིས་སུ་མེད་པར་སྙོམས་པ་ཡོན་ཏན་མཉམ་ཉིད་ཀྱི་ཡེ་ཤེས། ན་རོ་བྱེ་བྲག་དངོས་མེད་བོན་སྒོ་དང་རྒྱེ་༼དགེ༽སྡིག་མི་འཆོལ་བར་གསུང་སོ་སོར་རྟོགས་པའི་ཡེ་ཤེས། འ་དགའ་བ་དོན་གྲུབ་འགྲོ་དོན། བརྩལ་བ་མེད་པ་ལྷུན་གྱི་གྲུབ་པ་བྱ་བ་ནན་ཏན་གྱི་ཡེ་ཤེས་སོ། །དེ་ཡང་ཡེ་ནས་སྐྱོན་གྱིས་མ་བསྒྲིབས་པས་གསལ་བ་རྒྱུ་ཡིས་མ་བསྐྱེད་པས་རང་འབྱུང་། དེ་བདག་གི་གཟུགས་ཀྱི་ཕུང་པོ་སྟེ། རྟེན་མཚེར་པ་སའི་རྩ་སྡོམ་ལ་གནས། དེ་སེམས་སྒྲིབ་པ་དག་པས་གསལ་བ། སེམས་ལ་རྒྱུ་རྐྱེན་མེད་པས་རང་འབྱུང་། སྐུ་དང་ཡེ་ཤེས་ལ་གཉིས་སུ་མེད་པས་དོན་གཉིས་མེད་ཞེས་བྱའོ། །སྐྱོན་ཐམས་ཅད་བོན་ཉིད་ཀྱི་གནས་སུ་དག་ཅིང་ཡོན་ཏན་གྱི་ཚོགས་ལ་ལོངས་སྤྱོད་པས་དགེ་ལ་གར་ཕྱུག་ཅེས་བྱ། དེས་བདག་འདུས་བྱས་ཀྱི་ལས་ལ། ཐ་སྙད་མེད་པས་འདུ་བྱེད་ཀྱི་ལས་ལ་སོ་སོ་རུ་མི་འཛིན་པ་ཉིད་དེ། རྟེན་གློ་བ་རླུང་གི་སྦུབས་རྩ་ལ་གནས། དེ་སེམས་ཉིད་བདག་དང་གཞན་གྱི་གཉིས་མཐར་མི་འཛིན་པ་དངོས་སོ། །དེ་མཐར་ཕྱིན་ཏེ་མི་དམིགས་པ་ནི་དོན་གཉིས་སུ་མེད་པ་ཞེས་བྱའོ། །ཚིག་དང་ཡི་གེ་བརྡའ་དང་ཐ་སྙད་ལོག་པའི་མཚན་མ་མེད་པས་གསུང་གི་སྒྲ་སྒྲོགས་ལ་བྱེ་བྲག་དང་དངོས་མཚན་མེད་པས་བྱེ་བྲག་དངོས་མེད་ཅེས་བྱ་ལ། དེ་བདག་གི་ཚིག་དང་ཡི་གེ་ལ་མི་གནས་པ་སྟེ་རྟེན་མཆིན་པ་གསང་ཐག་ལ་གནས་ཏེ། སེམས་ལ་བྱེ་བྲག་དང་དངོས་པོ་མེད་པའི་མཐའ་ལས་འདས་པས་དོན་གཉིས་མེད་ཅེས་བྱའོ། །གཞན་གྱི་དོན་བྱས་པ་མེད་པར་མཐར་ཕྱིན། བདག་གི་དོན་འབད་པ་མེད་པར་ལྷུན་གྱིས་གྲུབ་པས་ལྷ་དགའ་བ་དོན་གྲུབ་ཅེས་བྱ་ལ་དེ་བདག་དང་གཞན་དུ་མི་འཛིན་པའི་འདུ་ཤེས་ཏེ། རྟེན་མཁལ་མ་སྤར་གྱི་རྩ་ལ་གནས། དེ་བདག་དང་གཞན་གཉིས་མི་[214]དམིགས་པ་ནི་དོན་བདག་གཞན་གཉིས་མེད་ཅེས་བྱའོ། །དེ་ལྟར་ཨཱོཾ་ཡེ་ཤེས་ལྔ་ཚང་ལ་ཁ་དོག་ལ་རིགས་ཚང་བར་བསྟན་པའོ། །ཡང་ཡི་གེ་ས་ནི་འཁོར་ལོ་རང་བཞིན་ཏེ་ཞེས་བྱ་སྟེ།སའི་ལྷ་མོ་སྲ་བརྟན་མི་འཇིག་པ་ཞེས་བྱ་སྟེ། གཟུགས་ཀྱི་དབྱིངས་ཡིན་ལ། ས་ནི་སྐྱེ་མེད་གཟུགས་ཀྱི་ཞེས་བྱ་སྟེ། བདག་གི་ཤ་རུས་གཟུགས་ཀྱི་ཕུང་པོ་སྣང་ལ་རང་བཞིན་མེད་དེ་ཟག་པ་དང་བྲལ་སྐྱེ་བ་མེད། སྣང་ཡོར་དུ་རགས་པར་མ་འགགས་པ་ནི་གཟུགས་ཀྱི་བདག་ཞེས་བྱ་སྟེ་རྟེན་སྣང་ཡོར་གྱི་གཞིའོ། །སེམས་སྣང་ལ་རང་བཞིན་མེད་པ་ནི་གཉིས་མེད་ཀྱི་དོན་ཞེས་བྱའོ། །དེ་ལྟར་ཕོ་ཡིག་ཉི་ཤུ་རྩ་གསུམ། མོ་ཡིག་ཉི་ཤུ་རྩ་གཉིས། དེ་བཞིན་དུ་ལྷ་དང་སྤྲད་དེ་མཚན་གྱི་དོན་བདག་དང་སྤྲད་དེ་འཁྲུལ་འཁོར་གྱི་དོན་སྤྱད། སེམས་དང་སྤྲད་དོན་གྱི་འཁྲུལ་འཁོར་སྤྱད། དེ་རྣམས་ཀྱི་དོན་ཐིག་ལེ་དབྱིངས་ཀྱི་འཆད་ཆེ་ཆུང་དུ་ཤེས་པར་བྱའོ། །ཕྱག་རྒྱ་བཞི་བཅུ་ཡང་དག་ལུས་ཀྱི་གནས་ནས་དཀྲོལ་ཅེས་པ། གཡུང་དྲུང་ཡོངས་སུ་རྫོགས་པའི་ཕྱག་རྒྱ་བསྐྱེད་པ་སྐུ་སྟོན་གྱི་ཕྱག་རྒྱ་བཞི་བཅུ་རྩལྔ་ཡང་བསྐྱེད་པ་སྐུ་སྟོན་གྱི་ཕྱག་རྒྱ་ཞི་བ་སྤྱི་སྦྱོར་གྱི་ཕྱག་རྒྱར་འདུས་པས། ཕྱག་རྒྱ་ཐལ་སྦྱོར་དེ་ལུས་ཀྱི་གནས་ནས་དཀྲོལ་ཞིང་བསྐྱེད་པའོ། །དོན་དམ་པར་ལུས་ཀྱི་ལས་ཐམས་ཅད་ཕྱག་རྒྱ་ལ་རང་བཞིན་མེད་པར་གནས་ཤེས་ན་དོན་གྱི་ཕྱག་རྒྱ་རང་སྐྱེད་རྨད་དུ་འབྱུང་བ་ཞེས་བྱའོ། །ཏིང་འཛིན་ཚིག་གིས་བསྐུལ་ཏེ་ལྷ་རྣམས་རྫོགས་པར་བསྐྱེད་ཅེས་པ། ཏིང་འཛིན་གསས་མཁར་ཟབ་མོའི་དོན་དེ་བཞིན་ཉིད་ཀྱི་དོན་ལས་མ་ནོར་མ་ཡེངས་མི་དམིགས་དེ་ཁོ་ན་ལ། བཞིན་དེ་ལས་མ་གཡོས་མ་བཅོས་པའི་ཡེ་ཤེས་སོ་མར་བསྒོམ་པས་བདག་གིས་བདག་ཉིད་མཐོང་བས་དེ་བཞིན་ཉིད། དེ་ལ་མ་གཡོས་པས་ཏིང་ངེ་། ངང་ལ་གནས་པས་འཛིན་དེ་དེ་བཞིན་ཉིད་ཀྱི་ཏིང་ངེ་འཛིན་ཞེས་བྱའོ། །དེ་ལས་ཀུན་ཏུ་སྣང་གི་ཏིང་ངེ་འཛིན་[215] ཞེས་བྱ་བ། ཐུགས་རྗེ་ཞི་བའི་ངང་ཚུལ་དེ་ཡིས། ཕྱི་སྣོད་ཀྱིས་བསྡུས་པའི་འཇིག་རྟེན་དང་ནང་བཅུད་ཀྱིས་བསྡུས་པའི་སེམས་ཅན་རྣམས། ཐུགས་རྗེའི་ཞིང་དུ་མ་གྱུར་བ་མེད་པས་ཀུན་ཏུ་ཞེས་བྱ་ལ། ཀུན་དེ་ལས་གཤེན་ལྷའི་སྙིང་པོ་ཡི་གེ་ཨ་དཀར་པོ་སྤྲོས་ཏེ་སྣོད་བཅུད་དག་པར་བྱས་པས་ཡེ་ཤེས་ཀྱི་འོད་དུ་སྣང་སྟེ། སྣང་ཙམ་ཉིད་ན་སྣང་བ་མེད་པ་ཡུལ་ལ་ཐབས་ཀྱི་འཁོར་ལོ་བསྒྱུར་བས་སྣང་ཞེས་བྱའོ། །དེ་ལ་དངོས་པོས་དངོས་མེད་མཚོན་པའི་ཕྱིར་སྐྱེད་པ་རྒྱུའི་ཏིང་ངེ་འཛིན་ཞེས་བྱ་བ་འབྱུང་སྟེ། དབྱིངས་ཀློང་ཤེས་རབ་བོན་ཉིད་ཀྱི་དབྱིངས་ཡེ་ཤེས་མཁའ་འམ་ཐབས་ཤེས་པའི་རྒྱུ་རུ་འདུག་ལ། མཁའ་ཐབས་ཡེ་ཤེས་སྐྱེད་པའི་རྐྱེན་དུ་འདུག་ལ། གསལ་བའི་འོད་ལ་སྣང་བའི་ཡིག་འབྲུ་སྣོད་བཅུད་ཀྱི་རྒྱུ་རུ་འདུག་པས། གཞལ་ཡས་གདན་དང་ལྷའི་རྒྱུ་རུ་གསུངས་པས་རྒྱུའི་ཏིང་ངེ་འཛིན་ཏེ། དེ་ལས་འདུས་བྱས་སུ་མ་གཡོས་མ་བཅོས་པ་ཙམ་མོ། །དེ་ཚིག་གིས་སྐུལ་བཏབ་པས་གསལ་བའི་ཡེ་ཤེས་ཞེས་བྱའོ། །བདག་དང་བུམ་པ་དཀྱིལ་འཁོར་གནས་སྐབས་བསྒྱུར་ཅེས་པ། ནང་ལྟར་བདག་ལ་བསྐྱེད་པ་སྟེ། བདག་གི་གཟུགས་ཀྱི་ཕུང་པོ་འབྱུང་བ་ཤ་ཁྲག་དྲོད་དབུགས་ཀྱི་རང་བཞིན་ནི་རིན་པོ་ཆེ་འོད་ཀྱི་གཞལ་ཡས་ཁང་གྲུ་བཞི་དང་འཁོར་ཡུག་དང་བཅས་པ་དྲ་བ་དང་ཡ་གད་དུ་ལྡན་པ། རིན་པོ་ཆེ་འཕྲུལ་འཕྱང་དར་ལྡི་རུ་བཅས་པ་དབྱིངས་ཡེ་ཤེས་ཀྱི་ཅོག་ཆེན་རྒྱས་པ་རུ་སྒོམ་ཞིང་བསྐྱེད་པའོ། །ཡང་ན་རྩ་གནས་བཞི་བཅུ་རྩ་ལྔ་ལ་ལྷ་བཞི་བཅུ་རྩ་ལྔའི་དམིགས་བཅའ་སྟེ་དོན་སྙིང་རྣམ་ལྔའི་གསང་རྩ་ལ་རིགས་ཀྱི་ལྷ་ཡབ་ཡུམ་བཅུ་གཉིས་གནས། རྣམ་ཤེས་རྟེན་དང་བཅས་པ་ནི་ཡེ་ཤེས་༼གཤེན་༽བརྒྱད་དུ་གནས། ཡུལ་བཅུ་གཉིས་ནི་མཆོད་པའི་ལྷ་མོ་བཅུ་གཉིས་ཏེ་ལོངས་སྤྱོད་ཀྱི་རྟེན་དུ་གནས་ཏེ་གཟུགས་ཀྱི་དབང་པོ་ལའོ། །སྐུ་གསུང་ཐུགས་ཀྱི་ལྷ་གསུམ་ནི་[216]ལུས་ངག་ཡིད་གསུམ་བྱ་བ་བྱེད་པ་དངོས་སོ། །ཐབས་ཀྱི་གཤེན་དྲུག་ནི་མཐུན་པའི་གནས་དྲུག་གོ །དུས་བཞི་རྒྱལ་མོ་བཞི་ནི་ལུས་ཀྱི་བཅུད་བཞིའོ། །དེ་བཞིན་དུ་བུམ་པ་ལ་དམིགས་པ་གཏད་པའི་དུས་ན་ཡང་དེ་བཞིན་དུ་ལྷ་དང་གཞལ་ཡས་ཁང་དུ་གསལ་བའོ།། དེ་བཞིན་དུ་དཀྱིལ་འཁོར་རྡུལ་ཚོན་དུ་བྲིས་པའི་དུས་ན་ཡང་ལྷ་གཞལ་ཡས་སུ་གསལ་བའོ། །དེ་ཡང་གང་ཟག་བློ་རབ་ནི་རང་ལུས་དང་དབྱིངས་ལ་འཕྲོ་འདུ་བྱེད། བློ་འབྲིང་བུམ་པ་དང་མཁའ་ལ་འཕྲོ་འདུ་བྱེད། བློ་དམན་རྡུལ་ཚོན་ཁོ་ན་ལ་གསལ་བ་ཙམ་དུ་གནས་པའོ། །དེ་ལྟ་བུ་ཡོངས་སུ་རྫོགས་པའི་གསས་མཁར་ཐིག་ལེ་དབྱིངས་ཀྱི་དཀྱིལ་འཁོར་དུ་གདན་རྣམ་པ་ལྔ་སྟེ། གང་ཞེ་ན། འབྱུང་བ་རང་འཐད་ཕྱོགས་ཀྱི་གདན་དང་། སྐྱོན་རྣམས་དག་པའི་རྟགས་སུ་པད་མའི་གདན་དང་། དགྱེས་པའི་ལོངས་སྤྱོད་ཕུན་གསུམ་འཚོགས་པའི་རྟགས་སུ་རིན་པོ་ཆེ་གཅལ་གྱི་གདན། དུག་ལྔ་གནས་སུ་དག་པའི་རྟགས་སུ་སེམས་ཅན་ཆེན་པོ་ལྔའི་གདན་ཐུགས་རྗེ་བདལ་ཁྱབ་ཐབས་ཤེས་རབ་ཀྱི་རྟགས་སུ་ཉི་ཟླ་དཀར་དམར་གྱི་གདན་ལ། ས་བོན་འབྲུ་ལས་བསྐྱེད་པའི་ལྷ་སྐུ། ཞི་བ་ལྷའི་ཕྱག་རྒྱ་རང་བཞིན་ཆ་ལུགས་ཆུ་བབས་སུ་བཞུགས་པ་མདོག་སྣུམ་ཞིང་ལུས་མཉེན་པ། གཞོན་པའི་ཚུལ་ཅན་རྒྱན་དང་ཆ་ལུགས་རིན་པོ་ཆེས་བརྒྱན་པ་དེ་ལྟ་བུར་དམིགས་ཤིང་བསྐྱེད་པའོ།། སྤྱན་དྲངས་སྤྱན་དབྱེ་དག་པར་ཁྲུས་གསོལ་ནས་ཞེས་པ། བདེ་བར་གཤེགས་པ་ཡེ་ཤེས་ཀྱི་ལྷ་ལ་གཤེགས་པ་དང་བཞུགས་པ་ཞེས་བྱ་བ་མེད་ཀྱང་། སེམས་ཅན་གྱི་ལས་འགྲོ་འོང་དང་མཐུན་པར་སྤྱན་དྲང་བ་ཡང་། ཡེ་ཤེས་ཀྱི་སྤྱན་རྣམ་པར་དག་པས་འགྲོ་བ་སེམས་ཅན་ལ་གཟིགས་ཏེ། ཁམས་གསུམ་ས་དགུ་ཡང་བོན་ཉིད་ཀྱི་དབྱིངས་སུ་གཟིགས་ནས་སྤྲུལ་པ་དང་ཡང་སྤྲུལ་དུ་བཅས་ནས། སྤྱན་དྲང་པའོ། །སེམས་ཅན་ལ་མ་རིག་མ་མཐོང་[217]པས་ཆུ་བུར་གྱི་མིག་དང་བཅས་པ་ཡེ་ཤེས་རིག་པའི་སྤྱན་བསྟན་པའི་ཕྱིར། སྤྱན་ཕྱེ་བས་ཐུགས་རྗེ་ཆེན་པོ་ཡེ་ཤེས་ཀྱི་སྤྱན་གྱིས་གཟིགས་པར་དབྱེ་བ་དང་། སེམས་ཅན་བག་ཆགས་ཀྱི་སྒྲིབ་པ་ཐུགས་རྗེས་སྦྱང་པའི་ཕྱིར་ཁྲུས་གསོལ་ཏེ། ཡེ་དག་པར་རྟོགས་པ་སེམས་ཀྱི་ཁྲུས། དགོངས་པ་གསལ་བ་ལྷའི་ཁྲུས། སྲི་ཞུ་མཉེས་པ་རྫས་ཀྱི་ཁྲུས་གསོལ་བར་བྱའོ། །དང་བས་ཕྱག་འཚལ་ཅེས་པ། ལྷ་བཞི་བཅུ་རྩལྔ་ཆུ་ཟླའམ་གཞའ་ཚོན་གྱི་ཚུལ་ལམ་ལོངས་སྤྱོད་རྫོགས་པ་ནམ་མཁའ་ལ་ཉི་མ་དང་ཟླ་བ་གཟའ་སྐར་དང་གཞའ་ཚོན་ལྟར་གནས་པ་ལ་བདག་གིས་བདག་ལ་རྟོགས་པའི་ཕྱག་འཚལ། ཐུགས་རྗེ་སྤྲུལ་པའི་ལྷ་ལ་ཐུགས་རྗེ་སྐྱབས་འོག་ཆུད་པར་ཕྱག་འཚལ། བདག་མེད་གཤེན་ལྷ་འོད་དཀར་ལ་དོན་དམ་གཅིག་པའི་ཕྱག་འཚལ་ལོ། །སྡིག་པ་བཤགས་པར་བགྱི་ཞེས་པ། དེ་ལྟར་ཡིན་པར་མ་ཤེས་ཏེ། སེམས་ཀྱི་ཡི་དམ་ལས་འདས་པའི་སླར་རྟོགས་པའི་ངང་དུ་ཕྱག་དང་བཤགས་པ་དང་། དོན་ལས་མི་འདའ་བར་དམ་བཅས་ཏེ་ཐུགས་ཉིད་ངང་ལ་གནས་པར་ཕྱག་བཙལ་བ་དང་། དོན་དམ་པར་ཉམས་པ་རྒྱུ་སེམས་ལ་མེད། བཤགས་པའི་ཡུལ་སེམས་ལ་མེད་དེ་བརྗོད་མེད་ཡི་དམ་དུ་བཤགས་པའོ། །མར་མེས་སྒོ་གསལ་མཆོད་པའི་སྤྱོད་ཡུལ་དབུལ་ཅེས་པ། སེམས་ཅན་དྲང་བའི་དོན་དུ་མཆོད་པའི་ཡོ་བྱད་ཐུགས་རྗེ་སྤྲུལ་པའི་ལྷ་ལ་འབུལ། རོལ་པ་བདེ་བའི་མཆོད་པ་རྟོགས་པ་སེམས་ཀྱི་ལྷ་ལ་འབུལ། ལུས་ངག་ཡིད་གསུམ་མཆོད་པ་སྐུ་གསུང་ཐུགས་ཀྱི་ངང་དུ་འབུལ་བའོ། །དོན་དམ་པར་བོན་ཉིད་བདལ་པ་ཆེན་པོའི་དབྱིངས་སུ་སེམས་ཉིད་འདོད་སྤྱོད་རང་ལ་རྫོགས་པ་ལ་ལྷ་དང་མཆོད་པའི་རང་བཞིན་གང་ཡང་མེད་དོ། །སྐུ་གསུང་ཐུགས་དང་ཡོན་ཏན་ལས་ཀྱི་འཛབ་ཅེས་པ། རྟེན་གསུམ་གང་དང་གང་ལ་དམིགས་པ་ལས་སོགས་སྐབས་དང་སྦྱར་ཏེ་ལྷ་[218]གནས་སུ་གསལ་བ་དང་། དགྱེ་༼དབྱེ༽བ་དང་བསྡུ་བ་དང་། སྤྲོ་བ་དང་བསྟིམ་པ་སྟེ་སྐུ་གསལ་ལ་མི་རྟོག་པའི་འཛབ་ཏུ་འབུལ་བ་དང་། གསུང་བསྒྲགས་ལ་རང་བཞིན་མེད་པའི་འཛབ་ཏུ་དབུལ་བ་དང་། ཐུགས་གསལ་ལ་མི་གཡོ་བའི་འཛབ་ཏུ་འབུལ་བ་དང་། ཡོན་ཏན་ལེགས་པ་ཀུན་ནས་འབྱུང་བ་ལྷུན་གྱིས་གྲུབ་པའི་འཛབ་དང་། འཕྲིན་ལས་ཐོགས་པ་མེད་པ་བྱ་བརྩལ་དང་བྲལ་བའི་འཛབ་ཏུ་འབུལ་བའོ། །དོན་དམ་པར་སྨྲ་བ་དང་བསམ་པ་བརྗོད་པ་བརྡ་དང་ཐ་སྙད་ལ་མི་གནས་ན་ཀུན་ཏུ་བཟང་པོའི་ཐུགས་ཉིད་བརྗོད་པ་ལས་འདས་པའི་འཛབ་ཅེས་བྱ་སྟེ། མ་བཟླས་པ་ཡང་བཟླས་པའི་མཆོག་ཅེས་བྱའོ། །དཀྱིལ་འཁོར་གཉིས་ཀྱི་དབྱེ་བསྡུ་འཕྲོ་འདུས་འབུལ་ཞེས་པ། དམ་ཚིག་སེམས་དཔའི་དཀྱིལ་འཁོར་རང་སར་གསལ་བ་དང་། ཡེ་ཤེས་སེམས་དཔའི་དཀྱིལ་འཁོར་མཁའ་ལ་ཕྱེ་ལ། ལུ་གུ་རྒྱུད་དམ་གློག་གི་སྒྲོན་མའི་འཕྲོ་འདུས་འབུལ་ལོ། །མཚན་དང་དཔེ་བྱད་སྐུ་བསྟོད་གཟི་བྱིན་བསྐྱེད་ཅེས་པ། མཚན་ནི་སྐུ་མཚན་གྱི་མེ་ཏོག་ཡིན། དཔེ་བྱད་ནི་མཚོན་པའི་འབྲུ་བཀོད་པ་ཞེས་བྱ་སྟེ། ལུས་རྡོས་པ་ཅན་ཤ་རུས་ཀྱི་རང་བཞིན་ལས་འདས་པའི་སྐུ་རུ་གནས་པ་ལ་གནས་པ་ཇི་ལྟ་བ་དང་ཇི་བཞིན་མར་བརྗོད་ཅིང་བསྟོད་པས། ལོངས་སྤྱོད་རྫོགས་པའི་སྐུ་དང་ཡེ་ཤེས་ཇི་ལྟར་གནས་པ་དང་། བདག་གི་ལུས་དང་བག་ཆགས་ཇི་ལྟ་བར་གནས་པ་ནི། དོན་དམ་པར་གཉིས་སུ་མེད་ཅིང་ཐིག་ལེ་གཅིག་པའི་དོན་དུ་བསྟོད་པའོ། །ཞི་བའི་ལྷ་བསྡུས་ཁྲོ་བོར་ངོ་སྤྲད་བསྒྱུར་ཅེས་པ། དེ་ལྟར་ཞི་བའི་ལས་མཐར་ཕྱིན་ནས་བདག་གི་ལུས་ལ་བཀོད་དོ། །ཁྲོ་བོ་ཡི་དཀྱིལ་འཁོར་ཞལ་ཕྱེ་ནས་ཞི་བས་མ་ཐུལ་བའི་ལོག་སྲེད་ཅན་ཚར་བཅད་པའི་ཕྱིར། ཐུགས་ཞི་བའི་ངང་ལས་འབར་བ་ཁྲོ་བོར་ཞལ་བསྒྱུར་ཏེ། བཅས་པ་དང་བཅོས་པ་དང་རྔམ་པ་དང་གཏུམ་པ་དང་ཁྲོ་བ་དང་བཞད་པ་རུ་[219]སྤྲུལ་ཅིང་བསྒྱུར་ལ། གང་ལ་གང་སྤྲུལ་ཞེས་ངོ་སྤྲད་པ་ནི། རིགས་ཀྱི་ལྷ་ལྔ་རྣམ་པར་སྤྲུལ་པ་ལས་མཁའ་འགྱིང་བརྗིད་པའི་ཁྲོ་བོ་ལྔ་རུ་བྱུང་སྟེ། ལྷ་ཀུན་སྣང་ཁྱབ་པ་ལས་ཁྲོ་བོ་གཙོ་མཆོག་མཁའ་འགྱིང་ཁ་རུ་སྤྲུལ། ལྷ་གསལ་བ་རང་འབྱུང་ལས་ཁྲོ་གསས་མཁའ་་འགྱིང་དུ་སྤྲུལ། ལྷ་གར་གསས་གར་ཕྱུག་ལས་རྔམ་གསས་མཁའ་འགྱིང་དུ་སྤྲུལ། ལྷ་བྱེ་བྲག་དངོས་མེད་ལས་དབལ་གསས་མཁའ་འགྱིང་དུ་སྤྲུལ། ལྷ་དགའ་བ་དོན་འགྲུབ་ལས་གཏུམ་གསས་མཁའ་འགྱིང་དུ་སྤྲུལ་ལོ། །ལྷ་ཁྲི་བཞི་གནམ་ཏིང་ལས་གནམ་གྱི་ལྷ་རྒོད་ཐོག་པ་སྤྲུལ་ལོ། །ཡང་དབྱིངས་ཀྱི་ལྷ་མོ་དྲུག་ལས་ཡུམ་ཆེན་མོདྲུག་དུ་སྤྲུལ་ཏེ། ནམ་མཁའི་ལྷ་མོ་ལས་ཡུམ་མཁའ་ལ་གཏུམ་མོར་སྤྲུལ་ལོ། །མེའི་ལྷ་མོ་ལས་ཡུམ་ཚང་སྟངས་དབལ་མོར་སྤྲུལ། སའི་ལྷ་མོ་ལས་ཡུམ་ནེ་སླས་སྲ་བརྟན་དུ་སྤྲུལ། ཡུམ་ཆུའི་ལྷ་མོ་ལས་ཡུམ་ཏིང་ནམ་རྒྱལ་མོར་སྤྲུལ། རླུང་གི་ལྷ་མོ་ལས་ལན་བརྒྱད་རྔམ་མོར་སྤྲུལ། ཡུམ་ཐུགས་རྗེ་བྱམས་མ་ལས་མ་སྲིད་པའི་རྒྱལ་མོར་སྤྲུལ་ཏེ་བྱུང་ངོ་། །སྐུ་གསུང་ཐུགས་ཀྱི་ལྷ་གསུམ་ནི་ལྷ་རྣམས་ཀྱི་སྐུ་གསུང་ཐུགས་སུ་འདུས་སོ། །དེ་ལས་ཁྱད་པར་དུ་སྤྲུལ་དུ་མ་མཆིས་སོ། །དམ་པའི་ལྷ་བརྒྱད་ལས་རིག་པའི་ཁྲོ་བོ་བརྒྱད་དུ་སྤྲུལ་ཏེ། ལྷ་བ་རབ་གླིང་བཞི་ལས་ཐང་གསས་སྒྲོན་མ་བྱུང་ངོ་། །ལྡེ་བོ་གསུང་ཆེན་ལས་སྙན་ལྷ་ཧོ་སངས་སུ་སྤྲུལ་ལོ། ཁྲི་མང་རྒྱལ་བ་ལས་ཤངས་ལྷ་རུམ་པོར་སྤྲུལ་ལོ། །བ་རབ་གླིང་བརྩོལ་ལས་འགུལ་ལྷ་བྱང་ཡུག་ཏུ་སྤྲུལ། ཐང་མ་མེ་སྒྲོན་ལས་ཚིག་ལྷ་གྱུར་བུར་སྤྲུལ། ཁ་སྟེ་མུ་ཡ་ལས་གནམ་དྲག་ངར་ཆེན་དུ་སྤྲུལ་ལོ།  །ལྷ་གཙུག་གཤེན་རྒྱལ་བ་ལས་མ་ཕང་ལྷ་ཆེན་དུ་སྤྲུལ་ལོ། །སྣང་བའི་མདོག་ཅན་ལས་དཀར་པོ་གནས་འ་ཛན་དུ་སྤྲུལ་ལོ། །ཡང་ལྷ་མོ་ཡེ་སངས་མ་བརྒྱད་ལས། རྒྱུད་སྐུལ་གྱི་ཁྲོ་མོ་བརྒྱད་དུ་སྤྲུལ་ཏེ། རིག་པའི་ལྷ་མོ་ལས་ཁྲོ་མོ་[220]ལི་ཤག་མར་སྤྲུལ་ལོ། །ལྷ་མོསྒྲ་སྙན་མ་ལས་ཁྲོ་མོ་ཁ་ཤག་མ་རུ་སྤྲུལ་ལོ། །སྤོས་ཀྱི་ལྷ་མོ་ལས་ཁྲོ་མོ་ལྒྱུམ་ཤག་མ་སྤྲུལ་ལོ། །ལྷ་མོ་བདུད་རྩི་མ་ལས་ཁྲོ་མོ་རེ་ཤག་མ་རུ་སྤྲུལ་ལོ། །ཁྲུས་ཀྱི་ལྷ་མོ་ལས་ཁྲོ་མོ་ཚུལ་ཤག་མ་རུ་སྤྲུལ་ལོ། །མེ་ཏོག་གི་ལྷ་མོ་བཞི་ནི་ཁྲོ་མོ་རྒྱ་ཤག་མ་རུ་སྤྲུལ་ཅིང་འདུས་སོ། །རྟེར་༼གཏེར་༽འཛིན་ལྷ་མོ་ནི་ཁྲོ་མོ་ཤེ་ཤག་མ་རུ་སྤྲུལ་ལོ། །ལྷ་མོ་ཐུགས་རྗེ་ལྕགས་ཀྱུ་མ་ནི་བདུད་རྩི་མར་གཅིག་སྟེ་རེ་ཤག་མ་ཉིད་དོ། ཐབས་ཀྱི་གཤེན་དྲུག་ནི་གསང་བ་འདུས་པ་ལ་བསྡུས་ཏེ། དབལ་གསས་རྔམ་པ་ཉིད་དོ།། དོན་སྐུ་གསུང་ཐུགས་ཀྱི་ལྷ་གསུམ་དང་དབལ་གསས་རྔམ་པ་ལས་ཕྱི་ནང་གི་སྤྲུལ་པ་རྒྱལ་པོ་རྣམས་སུ་སྤྲུལ་ལོ། །དུས་བཞི་རྒྱལ་མོ་བཞི་ལས་སྒོ་བ་ཁྲོ་མོ་བཞི་རུ་སྤྲུལ་ལོ། །སྤར་མ་ལས་མཁན་རྣམས་ནི་མ་སྲིད་པའི་རྒྱལ་མོ་དངོས་སོ། །དགུ་དང་བཅོ་བརྒྱད་གཞུང་སྐབས་རྫོགས་བྱ་དང་ཞེས་པ། བསྙེན་པའི་གཞི་མ་སྒོ་དགུ སྒྲུབ་པའི་ཡན་ལག་བཅོ་བརྒྱད། གཞུང་རྒྱས་འབྲིང་བསྡུས་པ་གཡུང་དྲུང་སྐབས་ཀྱི་འཕྲིན་ལས། ཐིག་ལེ་བསྒྲུབ་པ་ཞི་ཁྲོ་མཆོང་དང་བཅས་པས་སེམས་ཅན་དྲོང་བའི་ཐབས་ཁྱད་པར་ཅན་དུ་བསྒྲུབ་བོ། །རྒྱུན་གྱི་ལས་ནི་ནར་མར་བྱ་བ་ཁོ་ནའོ། །ཞི་ཁྲོ་ལས་རྣམས་གཡུང་དྲུང་ཡོངས་སུ་རྫོགས་ཞེས་པ། ལས་ཀྱི་རིམ་པ་གང་ལ་ཞུགས་ཀྱང་། ཀུན་ཏུ་བཟང་པོའི་ཐུགས་ཉིད་གཡུང་དྲུང་མི་ནུབ་པ། རྫོགས་པ་ཆེན་པོ་བདེ་བའི་ངང་དུ། འདི་ཞེས་དམིགས་སུ་མེད་པའི་ངང་དུ་ཅོག་གིས་བཞག་པའོ། །དེའི་ངོས་བསྟན་ལས་ཀྱི་བྱེ་བྲག་ཀྱང་ཞེས་པ། མན་ཆད་རྒྱས་པ་དོན་ཏེ་དོན་གྱི་ཁོག་འགྲེལ་གོང་དུ་བཤད་པ་ལས་མ་་འདས་པ་སྟེ། ཁྱད་པར་ཚིག་གི་བྱེ་བྲག་ཀྱང་། ཏིང་ངེ་འཛིན་གྱི་དམིགས་གཟུང་། ཕྱག་རྒྱ་ཡིས་སྐུ་བསྟན། སྙིང་པོས་གསལ་གདབ། སྔགས་ཀྱིས་མཆོད་པ་བསྟིམ། འཛབ་ཀྱིས་འཕྲོ་འདུ་བྱ་ཚིག་གིས་[221]དོན་སྤྱད། དེ་ལྟར་ཞི་བའི་བདེན་པ་བསྟན། ཁྲོ་བོས་དབང་བསྡུ་དྲག་པོས་ཚར་བཅད། མཆོང་གིས་ཐིག་ལེ་བྱེ་བྲག་ཏུ་བསྒྲུབ་སྟེ། འདི་མན་ཆད་ཀྱི་བྱེ་བྲག་སྐྱེས་བུ་པད་མའི་བློ་དང་ལྡན་པས་སྤྱད་ཅིང་བཤད་པར་འོས་སོ། །གསས་མཁར་གཡུང་དྲུང་ཡོངས་སུ་རྫོགས་པ། ཐིག་ལེ་དབྱིངས་ཀྱི་དོན་འཆད་རྩ་བ་དེ་ལས་བཀྲལ་བ། རྒྱལ་རིགས་ཀྱི་གཤེན་པོ་མི་ལུས་བསམ་ལེགས་ཀྱིས་བཀྲལ་བ་རྫོགས་སོ།། །། ཤོག་སེར་ཇི་བཞིན་བྲིས་སོ། ཡང་སྟོན་གྱི་དཔེ་ལ་ཡ་ངར་ཇོ་སྲས་ཕྱག་ནས་ཁམས་སྒོམ་དྲང་སྲོང་བདག་གིས་ཞུས། འགྲོ་བའི་དོན་དུ་རྒྱས་ཤིང་འཕེལ་བར་ཤོག བཀྲ་ཤིས་དོན་དང་ལྡན་པར་སྨོན་ལམ་འདེབས། ཕྱི་རབས་ལས་འཕྲོ་ཅན་ལ་སྨན་པར་ཤོག རྒྱ་རྒྱ་རྒྱ། ཨི་ཐི། དྲིན་ཅན་བླ་མ་ཁམ་སྒོམ། ཁམ་སྟོན་ཡེ་ཤེས་མཚན་ཅན། ཤེས་རབ་མཚན་ཅན། ཁྱུང་སྒོམ་གཞོན་ནུའི་མིང་ཅན་བདག་ལའོ། །འགྲོ་བ་ཡོངས་ཀྱི་དོན་བྱེད་ཤོག། །།[222]blank page
[223]བླ་མེད་རྫོགས་པ་ཆེན་པོའི་བཀའ་སེམས་སྨད་སྡེ་དགུའི་སྐོར་བཞུགས༎ཁྲི་བརྟན་ནོར་བུ་རྩེའི་དཔེ་མཛོད་ཁང་གི་གློག་ཀླད་དུ་དཔར་འཇུག་བྱས།ཁྲི་བརྟན་ནོར་བུ་རྩེའི་དཔེ་མཛོད་ཁང་གིས་དཔར་སྐྲུན་བྱས།གློག་ཀླད་ནང་དཔར་རྩ་སྡུད་སྒྲིག་པ།དགེ་བཤེས་ཁྲི་གཙུག་རྣམ་དགདགེ་བཤེས་བསམ་གཏན་གཙུག་ཕུད།དགེ་བཤེས་བློ་གྲོས་དབང་པོ།ཞུས་དག་པ།དཔོན་སློབ་ཚངས་པ་བསྟན་འཛིན། དགེ་བཤེས་ཁྲི་གཙུག་རྣམ་དགདགེ་བཤེས་བློ་གྲོས་དབང་པོ།ཞུས་དག་ལས་རོགས།དགེ་བཤེས་བློ་གྲོས་རབ་རྒྱས། དགེ་བཤེས་བསྟན་འཛིན་སྦྱིན་པ།1